Mijnheer de Voorzitter, geachte collega' s, met de begrotingsdebatten zou eigenlijk in het Parlement het uur der waarheid moeten slaan.
Daar zijn wij inmiddels mijns inziens een flink stuk van verwijderd geraakt.
De Raad van Berlijn heeft uiteindelijk afgesproken de bovengrens voor de begroting vast te stellen op 1,135%.
Nu zit de Commissie op 1,07 en de Raad wil 1,05.
De agenda zegt eigenlijk 1,27%; en dit alles in een tijd waarin de uitgaven voor de Balkan, zoals bekend, zijn gestegen.
De tot nu toe genoemde som van 200 miljoen euro voor Servië komt zelfs niet in de buurt van de werkelijke behoeften.
Dat bedrag is immers al, als gift, gespendeerd in de verkiezingscampagne.
De NAVO-oorlog heeft veel verwoest en groot leed veroorzaakt.
De nieuwe politieke krachten, die hier ondersteuning vinden, hebben nu niet alleen tot taak politiek werk te verrichten maar moeten ook de ruïnes opruimen die de NAVO-oorlog heeft achtergelaten; de verwoeste bedrijven, scholen, ziekenhuizen, bruggen enzovoort. Zij moeten nu zorgen voor de wederopbouw.
Ik wil hier vooral duidelijk maken dat wij de verantwoordelijkheid op ons moeten nemen voor het lot van alle burgers van het land. Daaronder vallen meer dan 500.000 vluchtelingen in de Federale Republiek Joegoslavië.
Geen enkel ander land heeft zoveel vluchtelingen opgenomen.
Men verlangt nu van het Parlement dat het zich koest houdt op sociaal gebied en de middelen voor het ontwikkelingsbeleid beperkt, ondanks de toenemende armoede in de wereld.
Een ding is daarbij nu al duidelijk: het vermogen van de Europese Unie om de landen van Midden- en Oost-Europa op te nemen is niet alleen afhankelijk van de institutionele hervormingen; dit is - mijns inziens in zelfs nog sterkere mate - tevens een uitdaging voor de slagvaardigheid van de Unie.
Als men geen ander begrotingsbeleid voert, zal er met de toetreding van deze landen in Europa een nog grotere kloof ontstaan, die samenvalt met de armoedegrens.
Wij hebben nu geen woorden en verklaringen meer nodig; nu moeten wij als Europese Unie concreet handelen, sociale gevoeligheid aan de dag leggen en solidariteit betuigen. Het Parlement zal daaraan zijn eigen bijdrage moeten leveren.
Ik grijp graag deze gelegenheid aan om een korte bijdrage te leveren aan dit belangrijke debat en om stil te staan bij het belang en de relevantie van de landbouwbegroting, niet alleen voor de boeren, maar voor de maatschappij in het algemeen.
Wie geïnteresseerd is in de ontwikkeling van een levensvatbare agrarische sector, weet dat de recente hervormingen die in Berlijn zijn overeengekomen voornamelijk een verdere verschuiving inhouden van steun voor producten naar directe inkomenssteun voor de boeren.
Het is dus zowel een sociale als een economische maatregel, die bedoeld is om de prijzen in overeenstemming te brengen met die op de wereldmarkt en tegelijkertijd tracht het Europese model van familiebedrijven in stand te houden.
Wat niet altijd wordt genoemd, is dat deze omvangrijke begrotingspost niet alleen bedoeld is als steun voor de boeren, maar ook de Europese burger in staat stelt om goedkoop voedingsmiddelen te verkrijgen.
In bepaalde agrarische sectoren, zoals de bijenteelt, vormt de EU-steun de winstmarge, zodat de consument een kwalitatief hoogstaand voedingsmiddel kan kopen tegen kostprijs en helaas soms ook, zoals in de afgelopen jaren is gebleken, daaronder.
In Berlijn is vorig jaar overeengekomen dat er op de begroting een post van meer dan 506 miljard pond wordt gereserveerd voor landbouw voor de periode 2000-2006 en dat de vijftien lidstaten van de Europese Unie 1,3% van hun bruto nationaal product zullen blijven bijdragen aan het totale jaarlijkse budget. Hierin zijn uiteraard maatregelen begrepen om de uitbreiding van de Europese Unie te financieren, een voorstel dat ik en mijn andere collega' s volledig steunen.
We staan volledig achter het concept van uitbreiding en het bieden van financiële steun aan kandidaat-lidstaten om hen te helpen toe te treden tot de Unie.
Ondanks de gemaakte afspraken vraag ik me wel eens af of deze doelstellingen haalbaar zijn binnen de bestaande begrotingsbeperkingen zonder het landbouwbudget aan te tasten dat nodig is om de agrarische sector in de huidige lidstaten in stand te houden.
Ik denk dat wij ons in dit opzicht moeten opstellen als politici; het is niet reëel om te denken dat we kunnen toveren in een situatie waarin mogelijk onvoldoende middelen beschikbaar zijn om de economieën van landen in Midden- en Oost-Europa te ontwikkelen op de manier die de bestaande lidstaten graag zouden zien.
- (FR) Mijnheer de voorzitter, geachte collega' s, voor u staat een gefrustreerd parlementslid.
Gefrustreerd, omdat ik na lange debatten in de Begrotingscommissie en ondanks de verdienstelijke inspanningen van de algemeen rapporteur, die ik alle lof wil toezwaaien, nog steeds niet precies inzie wat het Parlement nu echt wil met het cruciale probleem van de herziening van de financiële vooruitzichten.
Grosso modo zijn er twee houdingen: de Raad houdt eraan vast dat de hulp aan Kosovo en Servië uit de in Berlijn vastgestelde begrotingsmiddelen gefinancierd moet worden zonder herziening en de Commissie stelt voor de financiële vooruitzichten te herzien, zodat deze hulp gefinancierd kan worden zonder dat er zwaar afbreuk wordt gedaan aan andere beleidsterreinen en met name aan het programma MEDA.
Tot op heden is dit Parlement altijd tegen herschikking binnen rubriek 4 geweest.
Daarom heeft het zich altijd uitgesproken voor een herziening van de financiële vooruitzichten.
Nu hebben we het gevoel dat het Parlement voor die lijn blijft vechten, maar zonder echt zijn tanden te laten zien.
Ondanks het meest gewaagde voorstel van de rapporteur hebben wij een tekst aangenomen zonder het woord "herziening" , alsof die term onzedelijk was geworden, een soort schuttingwoord dat begint met een h, zoals er een schuttingwoord is dat met een f begint. Ook staan daar geen bedragen in, alsof je kunt beginnen te onderhandelen zonder bedragen te noemen.
Ik ben ongerust en aangezien ik behoor tot een fractie die zich soms herinnert dat ze christen-democratisch is geweest, zou ik willen dat we trouw zijn aan het woord van het Evangelie: dat uw ja ja moge zijn, dat uw nee nee moge zijn.
Voorzitter, collega's, mevrouw de commissaris, eerst en vooral wil ik natuurlijk alle rapporteurs bedanken.
Ik geloof dat zij hard gewerkt hebben.
Het is iedere keer weer een krachttoer om de begrotingsronde tot een goed einde te brengen en ik denk dat een proficiat hier op zijn plaats is.
Een begroting, collega's, is toch altijd meer dan een kille cijferdans.
Achter ieder cijfer, achter iedere begrotingslijn, achter ieder toegekend bedrag, zit een te voeren politiek beleid, zitten politieke doelstellingen, zitten immense verwachtingen, zitten vooral ook mensen.
Ik heb dit de voorbije twee weken aan den lijve kunnen ondervinden tijdens een rondrit in de westelijke Balkan, waar ik Kosova en Bosnië heb bezocht.
En ik was in Pristina toen Kostunica in Biarritz feestelijk werd ingehaald en prompt en onvoorwaardelijk 200 miljoen euro winterhulp kreeg toegestopt.
Een politieke daad, beste collega's, een politieke daad, mevrouw de commissaris, die niet bepaald op gejuich werd onthaald door de Albanese Kosovaren.
Waarom, zei men me, waarom maakt de Unie geen gebruik van de machtswissel in Servië om blijvende druk te zetten op het nieuwe regime, al was het maar om onverwijld die 914 mensen die in Servische gevangenissen vastzitten, vrij te krijgen?
En ik zeg jullie heel klaar en duidelijk: Kostunica moet dus hier zijn kansen krijgen en ik hoop dan ook dat hij de komende weken of maanden zal zorgen voor een amnestie, maar ondertussen wil ik wel dat er op het politieke en op het begrotingsvlak aan de invoering van die twee nieuwe begrotingslijnen, democratisering en wederopbouw, politieke voorwaarden worden gekoppeld.
Geen geld voor Servië wat mij betreft, zonder garantie voor meer stabiliteit en een absoluut respect voor de rechten van Kosovaren, voor de rechten van Montenegrijnen en voor het respect van het Dayton-akkoord van november 1995.
Want inderdaad, mijn bezoek aan Bosnië heeft mij geleerd dat de situatie er zeer problematisch is.
Al mijn gesprekspartners daar waren blij met de machtswissel in Servië, maar allen ook vrezen de inkrimping van financiële middelen.
Een euro kan maar één keer worden uitgegeven en ik waarschuw u, collega's, en ik waarschuw ook de afwezige Raad.
Er valt in Bosnië nog heel wat werk te verzetten.
Denk aan de terugkeer van vluchtelingen en aan de ontmijning.
Ik heb een project bezocht.
Die mensen hebben dringend geld nodig en zonder ontmijning geen heropbouw van woningen en geen economisch levensvatbaar maken van deze toch wel zeer broze staat.
Inkrimping van financiële middelen, collega's, betekent ginder, op de westelijke Balkan sowieso meer instabiliteit.
Ik steun dus alle pogingen, samen met collega Lagendijk, om maximaal middelen in te zetten voor de westelijke Balkan.
Wanneer nodig, moet wat ons betreft rubriek vier opengebroken worden en moeten we overgaan tot een herziening van de Financiële vooruitzichten.
Beste collega's, ik wil niet dat Europa een politieke dwerg blijft en ik wil nog minder een nieuwe oorlog op de westelijke Balkan, op minder dan 1500 kilometer van hier.
Laat ons dus als begrotingsautoriteit onze politieke verantwoordelijkheid nemen.
Mijnheer de Voorzitter, met de voorgestelde ontwerpbegroting heeft de Raad zichzelf overtroffen.
Ofschoon de behoeften snel toenemen slaagt de Raad er elk jaar weer in een kleinere begroting op tafel te leggen.
Nu zitten wij niet op 1,27% van het BBP, maar zelfs beneden de 1,05%.
Dat heeft dramatische gevolgen voor de financiering van het landbouwbeleid, het sociaal beleid, het werkgelegenheidsbeleid, het onderzoek en een reeks andere sectoren van het economisch, sociaal en ontwikkelingsbeleid. De meest achtergebleven gebieden van de Unie en de grote bevolkingsgroepen zullen daar de dupe van worden.
Als puntje bij paaltje komt is het, mijnheer de Voorzitter, zelfs immoreel te beknibbelen op de kredieten voor het landbouwbeleid, het MEDA-programma en de sociale uitsluiting om middelen vrij te kunnen maken voor de financiering van de verplichtingen van de Europese Unie in Kosovo en Joegoslavië.
Het zijn niet de boeren en de arme volkeren van het Middellandse-Zeegebied die het besluit tot de NAVO-bombardementen hebben genomen. Waarom moeten zij dan het gelag betalen voor de aangerichte verwoestingen?
De schade in de Balkan moet worden hersteld, maar daarvoor moeten degenen betalen die haar hebben aangericht.
Deze begroting kan absoluut niet door de beugel.
Het Europees Parlement heeft maar een middel om aan te tonen dat het zelfrespect heeft en zich bewust is van de gevoelens van de volkeren in onze landen, en dat is heel de begroting te verwerpen, zoals wordt voorgesteld in het door onze fractie ingediende amendement.
Mijnheer de Voorzitter, waarde collega' s, ik wil enkel spreken over een bepaald gedeelte van deze begroting, en wel over Servië.
De verkiezingen in Joegoslavië hebben twee dingen aangetoond: de mensen hebben eindelijk genoeg van dictator Milosevic en vertrouwen op professor Kostunica.
De uitdaging waarmee de nieuwe president is geconfronteerd is tegelijkertijd een uitdaging voor ons Europeanen.
Het democratiseringsproces is net van start gegaan.
De aftocht van de oude Servische regering en de vorming van een uit deskundigen bestaande overgangsregering zijn, samen met de voor 23 december van dit jaar geplande nieuwe verkiezingen voor het Servische parlement, belangrijke voorwaarden om net als in Montenegro ook in de Servische deelrepubliek de oude socialistisch-communistische nomenclatuur de wereld uit te helpen en de deur te openen voor democratische veranderingen.
In de afgelopen tien dagen zijn reeds belangrijke institutionele besluiten genomen.
Zo werd de Joegoslavische nationale bank onafhankelijkheid gegarandeerd en is de douaneadministratie niet langer een instrument van corruptie.
Belangrijk is nu ook dat de economische sancties van de Europese Unie zo snel mogelijk worden ingetrokken.
Commissaris Patten, die vandaag in Belgrado is, moet het voorstel van de verantwoordelijken ter plekke overnemen, volgens welke alle economische sancties moeten worden opgeheven en de bedrijven uit de kliek van de oorlogsmisdadigers op een zwarte lijst moeten worden gezet.
Als wij willen dat de democratische krachten bij de verkiezingen succes oogsten en Kostunica een goede start maakt, moeten wij iets doen.
De economie van Joegoslavië ligt in duigen.
Collega Modrow is er weliswaar niet meer, maar hij had eigenlijk moeten luisteren.
Deze economie ligt vooral in duigen omdat Milosevic en zijn vrouw Markovic - die tegelijkertijd voorzitster van de Communistische Partij en in zekere zin cheffin van een grote maffia was en is - zich schuldig hebben gemaakt aan economisch wanbeheer.
De economie is tevens verwoest door de sancties die vanwege Milosevic aan het land werden opgelegd en slechts voor een klein gedeelte door de NAVO-bombardementen.
Het is gewoon onvoorstelbaar dat een land dat ooit levensmiddelen uitvoerde, nu zijn eigen bevolking niet kan voeden.
De winter staat voor de deur en er is een gebrek aan gas, olie en verwarming.
Het Servisch parlement heeft na de verkiezing van Kostunica per omgaande de tot op dat moment bevroren prijzen vrijgegeven, hetgeen tot een prijsexplosie heeft geleid. Dat kan onder de bevolking tot misverstanden leiden over het beleid van Kostunica, alhoewel hij op dit besluit totaal geen invloed heeft uitgeoefend.
De politieke stabiliteit valt of staat met een verbetering van de levensomstandigheden.
Het is heel eenvoudig: in Servië mogen de mensen deze winter geen kou en geen honger lijden.
Daarom zijn wij uiterst verheugd over de inspanningen van de collega' s van de Begrotingscommissie om de noodhulp van 200 miljoen euro voor dit jaar - mijnheer Modrow, niet voor volgend jaar, maar voor dit jaar, dat wil zeggen voor de komende tweeënhalve maand - vlot te trekken.
Met dit geld kunnen wij aantonen dat Europa de echte partner in deze regio is.
Door de laatste verkiezingen zijn de democratische gesprekspartners op lokaal niveau 80 gemeentes rijker geworden. Wij hebben dus voldoende vertrouwenswaardige mensen op dat niveau.
Degenen die in Servië verantwoordelijk zijn voor de politiek en de economie onderstrepen telkens weer dat zij niet afhankelijk willen worden van onze hulp, maar dat zij onze hulp nu nodig hebben om de nood op korte termijn te lenigen en dat zij dan hulp tot zelfhulp nodig hebben om op middellange en lange termijn een sociale markteconomie te kunnen invoeren en ook de noodzakelijke buitenlandse investeringen mogelijk te maken.
Ik ben blij vandaag te kunnen horen dat professor Kostunica officieel de misdaden van zijn voorgangers tegen de Albanezen heeft erkend en de verantwoordelijkheid daarvoor op zich neemt.
Ik ben er zeker van dat ook de Albanese politieke gevangenen spoedig zullen worden vrijgelaten.
Kostunica verdient onze steun.
Ik ben ervan overtuigd dat het Parlement mijn oordeel zal delen als zij hier op 15 november naar Kostunica heeft geluisterd.
Dat vandaag gelijktijdig een besluit wordt genomen over 175 miljoen euro voor het arme Kosovo, toont aan dat wij door de nieuwe uitdagingen de oude niet zijn vergeten.
Ik hoop van ganser harte dat wij tijdens het debat over het CARDS-programma, waarin sprake is van een financieel engagement voor al deze landen, blijk geven van dezelfde inzet en elk land dat geven wat het toekomt.
Voor stabiliteit in de Zuid-Europese regio zijn stabiele bestanddelen nodig.
Mijnheer de Voorzitter, ik heb slechts twee korte opmerkingen over de begroting 2001, die niet met elkaar in verband staan.
In de eerste plaats zou ik iets willen zeggen over de nog betaalbaar te stellen bedragen (RAL), die ons elk jaar weer hoofdbrekens kosten wegens de ijver van de Raad in het korten op de betalingskredieten, om die absurde en onechte besparingen te realiseren die zo mooi staan op de handelsbalans maar in feite eigenlijk alleen maar een zogenaamde last voor de toekomst creëren. Het spreekt immers vanzelf dat we moeten voldoen aan de in vorige boekjaren aangegane verplichtingen.
En het klopt niet wat de Raad ons vandaag heeft gezegd, dat er nooit problemen zijn geweest met de betalingen.
Dat klopt niet, en ik zou de heer Patriat er gaarne op hebben gewezen dat de betalingen voor het Sociaal Fonds in 1998 zelfs werden opgeschort omdat er een miljard euro ontbrak aan betalingen voor de structuurfondsen.
Dat is vaker voorgekomen.
De uitvoering van de betalingen is altijd moeizaam verlopen.
Voorts, gezien ook het feit dat de Commissie zelf heeft toegegeven dat voor het jaar 2001 de verzoeken van de lidstaten om betalingen uit de structuurfondsen acht miljard euro hoger zijn uitgevallen dan zoals geraamd in het voorontwerp voor begroting, denk ik dat het hoog tijd is dat de Raad er zich van laat doordringen dat er iets moet worden gedaan aan de betalingen in plaats van de RAL te laten oplopen.
Overigens zou ik uiting willen geven aan mijn bezorgdheid over het feit dat de verschillende jongerenparlementen zijn opgenomen in het programma SOCRATES.
Ik trek het bestaansrecht van die parlementen niet in twijfel, maar er zij op gewezen dat SOCRATES is voortgekomen uit een wetgevende medebeslissingsprocedure van het Parlement en de Raad. Beslissingen als deze vormen een ernstig precedent dat in de toekomst zal leiden tot de opneming van het commentaar op de programma' s van allerlei andere maatregelen dat elders niet op zijn plaats is.
Dit betekent mijns inziens dat de wetgevingsprocedure voor de goedkeuring van programma' s wordt afgezwakt, en met name de inhoud van die programma' s.
Mijnheer de Voorzitter, het is duidelijk dat de huidige financiële vooruitzichten niet beantwoorden aan de bestaande prioriteiten en verplichtingen.
Daarom moet het Parlement al het mogelijke doen om de Raad ertoe te bewegen voor de nieuwe doelstellingen nieuwe middelen vrij te maken en te vermijden dat deze ten koste van eerder vastgestelde prioriteiten worden verwezenlijkt.
Het Europees Parlement heeft alle recht van de wereld om een herziening van de financiële vooruitzichten te eisen, zeker nu de Raad zonder blikken of blozen een begrotingsontwerp heeft ingediend dat ons verhoudingsgewijs met de krapste begroting van de afgelopen tien jaar opzadelt.
Doen wij dit niet, dan zullen wij onvermijdelijk onze toevlucht moeten nemen tot "financiële constructies", herschikkingen en besnoeiingen, hetzij op de algemene uitgaven of de maatschappelijke en milieu-uitgaven, hetzij op de samenwerkingssteun.
Bovendien zullen wij desondanks toch nog over onvoldoende middelen voor de Balkan beschikken. Om nog maar te zwijgen van de horizontale reserve en de onaanvaardbare kortingen op het samenwerkingsbeleid, het Cohesiefonds en zelfs op de steun aan Timor, ofschoon de Europese Unie met dit land verregaande internationale verplichtingen is aangegaan.
Uiteraard zijn er enkele aspecten die onze goedkeuring wegdragen, onder meer het behoud van de financiële middelen van 2000 voor het ontwikkelingsbeleid.
Dat verandert echter niets aan het feit dat het voorgestelde begrotingsontwerp over het geheel genomen negatief scoort.
Wij achten het voorstel ontoereikend en verlangen daarom een herziening van de financiële vooruitzichten.
Mijnheer de Voorzitter, mevrouw de commissaris, waarde collega' s, wij spreken over een begroting met ongeveer 96,8 miljard euro aan vastleggingen en 94,7 miljard euro aan betalingen, volgens het standpunt van het Parlement wel te verstaan. Daarmee liggen wij ver beneden de bovengrens van de eigen middelen.
Mijns inziens is het belangrijk dat wij de begroting 2001 gebruiken om de Europese Unie op budgettair en administratief vlak te consolideren.
Daarbij mogen wij onze verplichtingen natuurlijk niet uit het oog verliezen, en als ik spreek over verplichtingen heb ik het ook over het gemeenschappelijk landbouwbeleid. De grondslag daarvoor wordt gevormd door de besluiten over Agenda 2000.
Ik wil hier eveneens heel duidelijk maken dat degenen die daarboven uit willen gaan, niet beseffen dat er zich momenteel in de landbouw en op het platteland aanpassingsprocessen en structuurveranderingen voltrekken. Zij zouden een debat kunnen provoceren dat er uiteindelijk toe leidt dat men zegt: "Zo, nu is het welletjes;
Brussel, de Commissie is weliswaar verantwoordelijk voor de externe handel, voor het mededingingsrecht op het gebied van het landbouwbeleid, maar al de rest moet terug. Wij kunnen niet toelaten dat onze structuren nog verder de grond in worden geboord" .
Op verschillende gebieden moeten wij onze toevlucht nemen tot middelen uit de reserve.
Dat doen wij niet voor ons plezier. Dat doen wij omdat wij druk willen uitoefenen en de prioriteiten van het Parlement op verstandige wijze gebruikt willen zien.
Wij zouden deze middelen uit de reserve niet nodig hebben indien de Begrotingscommissie in de toekomst, zoals ook op internationaal vlak gebeurt, de gelegenheid zou krijgen - dankzij een wijziging van het begrotingsrecht, van het Financieel Reglement - gedurende het lopende begrotingsjaar middelen te blokkeren en te bevriezen als dit noodzakelijk mocht zijn en als niet voldoende rekening wordt gehouden met de standpunten van het Parlement.
Ik wil heel duidelijk zeggen dat wij ons, wat rubriek 4 betreft, willen houden aan de aangegane politieke en internationale verplichtingen en de nieuwe uitdagingen accepteren.
Dat betekent voor ons echter noodzakelijkerwijs ook dat de Commissie - en dat zullen wij ook eisen - op 15 november een gedetailleerd, duidelijk en helder verslag voorlegt over de stand van zaken bij de tot nu toe aangegane verplichtingen en over het bedrag van de achterstallige betalingen.
Ik beveel de Commissie ten zeerste aan te zorgen voor een solide verslag. Dan hoeven wij in de komende jaren tenminste niet meer op deze problematiek terug te komen.
Zolang deze cijfers niet voorhanden zijn, zal de vrijmaking van de algemene uitvoeringsreserve van ongeveer 650 miljoen euro op problemen stuiten.
Zolang dit vraagstuk niet volledig is opgehelderd en besproken, weiger ik pertinent zelfs ook maar te spreken over een herziening van de financiële vooruitzichten.
Wij moeten natuurlijk ook de Raad aan het verstand brengen dat hij medeverantwoordelijk is voor de gebrekkige uitvoering van talrijke externe programma' s. Laat ik duidelijk stellen dat wij bereid zijn op grond van de nu beschikbare raming het programma voor de Balkan te financieren.
Het betekent echter evenmin dat daarvoor uitsluitend de financiële vooruitzichten moeten worden herzien. Daarvoor hebben wij een heel solide financiële planning over meerdere jaren nodig.
Ik wil nog een laatste vraagstuk aanstippen, omdat dit met het bovenstaande verband houdt.
Inhakend op onze ervaringen uit het verleden willen wij meewerken aan de totstandkoming van een nieuwe administratieve cultuur op Europees vlak, van een nieuwe cultuur van verantwoording en rekenschap.
Wij hebben ingestemd met 400 nieuwe posten in het jaar 2001.
Wij willen de Commissie echter wel duidelijk maken dat wij, voordat wij überhaupt bereid zijn te spreken over de tweede tranche 2002, een nauwkeurige discussie en analyse nodig hebben over de manier waarop men het communautair recht kan vereenvoudigen zonder te tornen aan de inhoud van het acquis communautaire. Op die manier kan men posten sparen op zowel communautair als nationaal niveau.
Wij verlangen van de Commissie een evenzo nauwkeurige analyse over de manier waarop het Europese bestuur zich met het oog op het uitbreidingsproces moet ontwikkelen.
Om te voorkomen dat wij in het komend begrotingsjaar opnieuw op deze problemen moeten terugkomen, moeten wij dit nu reeds als eis naar voren brengen. Dan krijgt de Commissie een duidelijk signaal voor het huiswerk dat zij in de loop van het komend half jaar moet doen.
Voorzitter, ik ben niet zoals de heer Bourlanges gefrustreerd door deze procedure, maar ik moet zeggen : het is wel één van de saaiste die ik in jaren in de begrotingscommissie heb meegemaakt.
Terwijl er zoveel problemen op de achtergrond zitten, komt er hier in dit Huis eigenlijk maar betrekkelijk weinig naar voren en dat is misschien jammer.
Het is misschien een soort overgangsjaar, een jaar waarin we zitten tussen de enerverende gebeurtenissen van het laatste jaar en misschien de enerverende gebeurtenissen van het komende jaar.
Maar in ieder geval, er is niet zo verschrikkelijk veel gebeurd.
Er is natuurlijk één heel belangrijk ding, dat is een begin dat we gemaakt hebben met rubriek vier, met de aanpak daarvan, maar het is toch nog niet helemaal duidelijk of we er nu in geslaagd zijn om dat op te lossen, mede omdat de Raad eigenlijk volstrekt onvoldoende wenst mee te denken.
Men gaat altijd uit van, Berlijn, Berlijn, Berlijn, maar als we naar de minister geluisterd hebben, dan blijkt dat het Berlijn minus is.
Het is niet Berlijn, het is Berlijn minus. En liefst dubbel minus Berlijn.
Het is eigenlijk helemaal geen Berlijn, Voorzitter.
Dan, mevrouw Dührkop heeft er ook al op gewezen, is er het feit dat er wel problemen zijn met de betalingskredieten.
Daar heeft de minister gewoon niet juist gesproken.
Wij hebben in het Sociaal Fonds problemen gehad met betalingskredieten.
We moeten niet vergeten, Voorzitter, dat we nu nog in de beginperiode zitten en dat het atlijd zo is dat een betalingsprobleem later gaat optreden.
Wij hebben ook nog het voordeel van het landbouwbeleid omdat de euro zo laag is, hetgeen altijd tot bepaalde voordelen voert.
Dan kan het dus betekenen dat wij volgend jaar of het jaar daarop ineens een geweldige behoefte krijgen aan betalingskredieten.
En dan moet ik de Raad nog zien, dan moet ik nog zien, of hij dan nog bereid is de benodigde kredieten ter beschikking te stellen. En dan zullen ze wel iets anders verzinnen waarom het niet kan.
Dat vind ik dus het gevaarlijke.
Het systeem gaat ervan uit dat de betalingskredieten gewoon volgen wat er ongeveer uitgegeven moet worden, maar de Raad maakt er een apart mechaniek van en dat mechaniek dreigt Berlijn uit te hollen, ondanks het feit dat men feitelijk met Berlijn bezig is.
Voorzitter, nog één ding, ik vind wel dat de Begrotingscommissie ervoor moet oppassen niet te veel en niet te horizontaal in te grijpen in de voorstellen van de vakcommissies.
Ik vind dat dit jaar een beetje uit de hand gelopen en ik denk dat we ons daar nog ernstig over moeten beraden.
Mijnheer de Voorzitter, er zal in eerste lezing over de EU-begroting worden beslist.
Dat betekent dat we nog maar aan het begin van het begrotingsproces staan.
Dat is belangrijk omdat het niveau van vandaag een al te grote stijging van die begroting inhoudt.
Als die verhoging wordt aangenomen, moeten alle EU-lidstaten rekening houden met een stijging van de kosten in hun begroting.
Voor Zweden zal die stijging ongeveer 65 miljoen euro bedragen.
Ik geloof dat de meeste lidstaten de stijging aanvaarden op voorwaarde dat het geld op de juiste manier wordt gebruikt.
In die zin heb ik mijn twijfels bij dit voorstel.
Het komt er dan ook op aan de tijd goed te gebruiken.
Dat geldt natuurlijk voor de Begrotingscommissie en het Europees Parlement, die de nodige prioriteiten moeten bepalen, maar meer nog voor de ministerraad, die een duidelijk antwoord moet geven.
De stijging is onbegrijpelijk hoog in rubriek 1, het landbouwbeleid van de Unie. Hierover heeft de ministerraad het laatste woord.
Het gaat om een stijging van de uitgaven van meer dan 6 procent.
Naar mijn mening moet de Begrotingscommissie, die eind november bijeenkomt, het initiatief nemen om rubriek 1 minder snel te laten stijgen.
Als ze dat doet, is ze ook geloofwaardiger wanneer ze het Parlement achteraf vraagt om overeenkomstige maatregelen te treffen.
Prioriteiten zijn belangrijk bij het opstellen van een begroting.
Enkele van die prioriteiten zijn de uitbreiding van de Unie, waartoe op de Top van Berlijn werd beslist, en het streven om onze verplichtingen tegenover Servië na te komen.
Als we de nodige begrotingskeuzes maken, kunnen we die twee historische opdrachten tot een goed einde brengen.
Naar mijn mening kan dit binnen het kader van het begrotingsplan dat door het Europees Parlement wordt gesteund.
Mijnheer de Voorzitter, mevrouw de commissaris, beste collega' s, in de eerste plaats zou ik de gelukwensen aan alle rapporteurs willen onderschrijven.
Het is zeer terecht dat er wordt gewezen op de inspanningen die de algemeen rapporteur - mevrouw Haug - heeft geleverd om een verstandige consensus tot stand te brengen die hopelijk niet zal worden getorpedeerd.
Ik zou echter met name willen ingaan op de operationele begroting van de EGKS, die moet worden gezien in het licht van het dit ogenblik, nu het Verdrag op zijn eind loopt.
Het eindbedrag van die begroting is bescheiden en correct.
Wat betreft de strategie van de algemene begroting richt onze fractie zich op de kwaliteit van de uitgaven en op een doelmatig beheer. En dat geldt ook voor de EGKS-begroting.
Ik onderken de problemen en onderschrijf de criteria die de rapporteur, mevrouw Rühle, vanmiddag heeft genoemd in verband met de onderzoeksterreinen en de sociale steunregelingen.
Van belang is echter eveneens het adequate gebruik van de toegekende middelen te benadrukken.
Dankzij het onderzoek en de technologische ontwikkeling genereert een sector als de ijzer- en staalindustrie niet langer uitsluitend basisproducten maar brengt hij nu ook halfproducten, met een toegevoegde waarde, op de markt.
Derhalve is van vitaal belang dat de onderzoekprogramma' s in deze sector worden gesteund en de middelen ervoor worden verhoogd, vooralsnog met de instrumenten van de EGKS, maar ook in de toekomst als die instrumenten er niet meer zijn.
Anderzijds is het van belang voor de rust van de duizenden werknemers, alsook verenigbaar met het geraamde globale bedrag, dat er wordt vastgehouden aan het niveau van in dit boekjaar voorziene steunregelingen voor de sociale post voor de steenkoolsector.
De operationele begroting van de EGKS voor het jaar 2001 wijkt niet substantieel af van de lijn die de afgelopen jaren is aangehouden.
Er is dan ook weer sprake van dezelfde tekortkomingen.
Een blik op het ingeschreven bedrag afkomstig van niet-uitgevoerde betalingsverplichtingen is al voldoende.
Met het aflopen van het Verdrag in het verschiet is dat nog niet zo ernstig, maar het zou wel verontrustend zijn als in het rechtskader van de periode volgend op de EGKS de mogelijkheid blijft bestaan om dergelijke gewoonten voort te zetten.
Daarom zijn wij bijzonder waakzaam met het oog op het voorstel voor een besluit betreffende de financiële gevolgen van het aflopen van het Verdrag.
De Commissie zal moeten bekijken of er een transparant mechanisme in het leven kan worden geroepen opdat de Europese financiële instellingen te zijner tijd de resterende activa van de EGKS op waarde kunnen schatten en zo beschermd zijn tegen het eventueel in gebreke blijven van schuldenaren, en opdat er, door middel van een systeem van openbare mededinging, een maximale rentabiliteit kan worden behaald.
Mijnheer de Voorzitter, een van de grote voorrechten van parlementsleden is dat ze over de begroting mogen praten.
Als voormalig lid van het Britse Lagerhuis doet het me genoegen dat wij daartoe hier vandaag de gelegenheid hebben.
Een oude zegswijze luidt: "Geen belasting zonder vertegenwoordiging."
Als we echter naar de ontwikkelingsbegroting kijken, vallen daar allerlei eigenaardigheden in op die nadere aandacht verdienen.
We leggen ons erbij neer dat de ontwikkelingsbegroting elementen van verspilling en inefficiëntie bevat.
Ik weet dat de Commissie ontwikkelingssamenwerking daar grondig naar kijkt, evenals de Begrotingscommissie.
Eerder is al gesproken over de orkaan Mitch en over financiële steun aan de bevolking van de getroffen eilandjes.
De mensen daar hebben nooit geld van ons gekregen, omdat wij onze zaakjes niet goed voor elkaar hadden.
Maar mijn belangrijkste opmerking betreft de ACS-Staten.
Twee weken geleden kwam de Gemengde Parlementaire Vergadering voor de ASC-Staten bijeen.
Het is niet langer een gemengde vergadering, maar een gemengde parlementaire vergadering.
En dat brengt me terug bij mijn eerdere opmerking over belasting en vertegenwoordiging.
Nu komen 35 parlementsleden uit 35 verschillende landen twee keer per jaar als parlementsleden bijeen om te spreken over ontwikkelingssamenwerking.
Maar wanneer je naar deze gemengde vergadering kijkt, zie je dat deze geen controlerende taak heeft ten aanzien van de begroting.
Het is wel een parlementaire vergadering, maar ze heeft geen begroting om te controleren omdat de EOF-begroting die we gebruiken voor de ACS-Staten door de lidstaten wordt gecontroleerd.
Ik kan mij uit mijn Lagerhuis-tijd geen enkel debat over de EOF-begroting herinneren en ik betwijfel of er in enige lidstaat over wordt gedebatteerd.
Wie van de gekozen vertegenwoordigers debatteert er eigenlijk over de EOF-begroting?
Ik vermoed niemand.
De Commissie wikt en beschikt.
We hebben een parlementaire vergadering die geen begroting heeft.
Dit verdient nadere aandacht.
Mijnheer de Voorzitter, waarde collega' s, ik wil inhaken op hetgeen de heer Deva zojuist zei.
Dat is inderdaad een van de echte schandalen op Europees vlak: de lidstaten weigeren nog steeds om miljarden euro onder de bevoegdheid van het Europees Parlement en het begrotingsrecht van dit Parlement te brengen.
Alleen de lidstaten en de Raad zijn hier verantwoordelijk voor. Dit geldt ook, mevrouw Rühle, voor de rood-groene regering van Duitsland die vroeger andere taal heeft gesproken en nu in ieder geval niet bereid is deze stap te zetten.
Ten tweede werden enkele weken geleden nog voorbehouden gemaakt.
Men vroeg zich af wat er zou gebeuren als er zich in Servië inderdaad iets zou roeren; men vroeg zich af of de Europese Unie wel in staat zou zijn tot optreden, aangezien - zo werd gezegd - men niet met het zo gul beloofde geld over de brug kwam.
Mijns inziens heeft de Europese Unie in de afgelopen dagen sneller dan de Verenigde Staten aangetoond dat zij wel degelijk in staat is gepast op een dergelijke situatie te reageren.
Dit Parlement heeft deze week ook ten overstaan van de Raad belangrijke besluiten genomen. Deze waren nodig om te verwezenlijken wat Doris Pack al noemde: voor Kerstmis dit jaar moet het eerste geld ter plekke aankomen opdat de mensen daar zullen merken dat het de moeite waard is zich voor de democratie in te zetten.
Dat brengt mij bij mijn derde opmerking: wat staat ons nu te wachten?
Ik heb een zorg. Ik zie dat wij het gemeenschappelijk buitenlands en veiligheidsbeleid steeds competenter maken, steeds verder doen vorderen - wij hebben nu zelfs al een "mijnheer GBVB" - dat wij eveneens het Europees veiligheids- en defensiebeleid steeds verder uitbouwen en daarvoor concrete maatregelen treffen, maar tegelijkertijd geleidelijk aan steeds minder geld gaan uitgeven voor maatregelen van buitenlands beleid.
Hier is al gesproken over een mogelijke distantiëring van Latijns Amerika, Azië en Afrika, maar vooral Latijns Amerika.
Dus meer praten over buitenlands beleid en minder solidariteit beoefenen, dat gaat op den duur wringen. Hieraan moeten wij iets veranderen.
Dit mag niet ten koste van de andere gebieden in de wereld gaan.
Daarom moet commissaris Patten duidelijk maken dat hij van plan is te zorgen voor een snellere besteding van het geld. Dat moet de Commissie in het jaar 2001 hard maken.
Ik wil u verzoeken de voorlopige besluiten van de Begrotingscommissie over de voorstellen van de parlementaire commissies met een kritisch oog te bekijken. In mijn geval gaat het daarbij om het milieu- en volksgezondheidsbeleid.
Zo is er bijvoorbeeld geen enkele rechtvaardiging meer voor de voortzetting van de steun aan de tabaksteelt in de Europese Unie.
Deze speciale teelt wordt, zoals u weet, jaarlijks met een miljard euro gesteund, ofschoon de Europese tabak in de Unie helemaal geen afzetmarkt meer vindt en moet worden geëxporteerd.
Daar komt bij dat wij juist op dit moment werken aan een nieuwe richtlijn voor tabaksproducten. Het hoofddoel daarvan is de consumenten te wijzen op de schadelijke gevolgen van roken voor de gezondheid.
Men wil het tabaksverbruik in de Unie aanzienlijk verminderen.
Daarom is het schizofreen tegelijkertijd de tabaksteelt te willen blijven steunen.
Wij moeten deze steun geleidelijk aan terugschroeven. De voorwaarde daarvoor is weliswaar dat de tabaksproducenten structurele steun wordt gegeven voor de omschakeling naar andere cultures.
Tegelijkertijd moeten met de begroting kredieten ter beschikking worden gesteld voor het fonds voor onderzoek en informatie, opdat onderzoek kan worden verricht naar alternatieve productiemogelijkheden voor de huidige tabaksplanters.
Mijns inziens zijn dit de meest verstandige maatregelen die wij momenteel voor de tabakskwestie kunnen nemen.
Ik ben geen dagdromer; ik weet dat daarvoor momenteel geen meerderheid is te vinden, maar ik wil wel de collega' s vragen in zo groot mogelijke getale voor dit maatregelenpakket te stemmen. Dan geven wij eindelijk een signaal dat wij vooruit willen met dit vraagstuk.
Een ander belangrijk punt is het Europees Agentschap voor medicijnbeoordeling in Londen.
De begroting daarvoor moet absoluut worden verhoogd. Wij hebben dit agentschap immers belast met een nieuwe taak.
Dit agentschap moet de ontwikkeling van medicijnen voor zeldzame ziekten, de zogenaamde orphan drugs, bevorderen.
Vandaag is daar reeds het een en ander over gezegd.
Wijzelf hebben een wetgeving daarvoor van stapel laten lopen en deze pas in april van dit jaar in werking laten treden.
Daarom moeten wij nu consequent zijn en ervoor zorgen dat onze besluiten hard worden gemaakt en de kredieten voor dit agentschap worden verhoogd.
Het is daarentegen niet in ons belang agentschappen te bevorderen die voor ons onherkenbaar werk doen, die geen duidelijke output hebben.
Dat geldt volgens ons voor het Europees Milieuagentschap in Kopenhagen.
Ook de Begrotingscommissie heeft dat erkend.
Het gaat er niet om dat wij regelmatig de middelen voor de agentschappen verhogen. Wij moeten veeleer goed werk bevorderen.
Ik verzoek u dan ook om dienovereenkomstig te stemmen.
Mijnheer de Voorzitter, mevrouw de commissaris, ik ben net terug uit het Spaanse Algericas. Dat ligt tegenover Gibraltar, niet ver van Marokko.
Ik heb daar de vissersboten in de haven zien dobberen. Dat beeld sprak boekdelen omdat het ons heel drastisch aantoonde dat de vissers gedwongen zijn te niksen.
Misschien was, en is, het ook wel een beeld van onze eigen incompetentie.
De vissers zitten zonder werk; ze zijn moe en teleurgesteld.
Al elf maanden lang is er geen overeenkomst meer met Marokko.
De heer Fischler onderhandelt weliswaar hard maar tot nu toe zonder resultaat.
De sowieso structuurzwakke regio Andalusië is gealarmeerd: 4000 boten liggen in de haven.
De visserijcommissie is gealarmeerd: wie zorgt voor alternatieve werkgelegenheid in de EU?
Op welke begrotingsposten kunnen wij geld vinden voor de mogelijke herstructureringen?
Het nieuw financieel akkoord voorziet niet in middelen daarvoor.
Ik heb gemerkt dat men steeds argwanender wordt jegens de politici in de EU.
Juist daarom is een serieuze, solide en optimistische begroting broodnodig.
Behoeften, marge en flexibiliteit moeten op elkaar worden afgestemd: dat is de nieuwe les die wij moeten leren.
De visserijcommissie trekt regelmatig aan het kortste eind.
Heel vaak is deze commissie, ten onrechte, het doelwit van aanvallen om financiële en politieke redenen.
Wij staan open voor gerechtvaardigde kritiek, ook indien deze uit onze eigen gelederen komt.
Wij willen echter ook dat men naar ons luistert.
Wat de werkgelegenheid betreft spreken wij alleen al over 41.000 directe arbeidsplaatsen waarvoor geen alternatief bestaat. Wij zijn echter afhankelijk van aanzienlijke invoer.
De markt zoekt weliswaar steeds meer haar eigen particuliere wegen, maar dat ontslaat ons niet van onze sociale en economische verplichtingen.
Daarom hebben wij op zijn minst voldoende kredieten nodig voor de visserijovereenkomst, op voorwaarde natuurlijk dat daaraan een overtuigende evaluatie voorafgaat.
Daarom gaan wij akkoord met de verdeling en indeling van de kredieten als verplichte uitgaven zonder reserve en als lege titel met reserve.
Die reserve zal dan worden gebruikt als wij nieuwe visserijovereenkomsten willen sluiten. Dat zullen dus visserijovereenkomsten zijn die pas vanaf volgend jaar van toepassing zullen zijn.
Ik vertrouw erop dat men voor de maatregelen voor de visserijsector, voor heel de visserijsector, zal stemmen. Alleen op die manier kunnen wij volgens mij uitdrukking geven aan onze gemeenschappelijke politieke wil.
Mijnheer de Voorzitter, ik wil graag van deze gelegenheid gebruik maken om mijn bijdrage te leveren aan het debat van vanavond.
Het begrotingsdebat is waarschijnlijk het belangrijkste parlementaire debat in een tijdsbestek van twaalf maanden.
Het is nogal belachelijk dat we moeten vechten om de standpunten naar voren te kunnen brengen van de regio' s die wij vertegenwoordigen.
Degenen die over de toekomst van dit Parlement gaan, zouden er goed aan doen te beseffen dat zij een debat van één dag nodig hebben en niet een debat van twee dagen over de begroting in de toekomst.
Ik heb er dan ook geen moeite mee om het te hebben over de effecten die de Europese Unie in mijn regio teweegbrengt.
Ik wil heel duidelijk stellen dat de invloed van de Europese Unie op Noord-Ierland uitermate direct en positief is.
Het is goed voor Noord-Ierland.
Noord-Ierland heeft er baat bij.
Het vredes- en verzoeningsprogramma dat door drie leden van dit Parlement samen met de vroegere Voorzitter van de Commissie, Jacques Delors, op touw is gezet, heeft inmiddels zeer positieve ontwikkelingen op gang gebracht in Noord-Ierland.
De samenwerkingsverbanden zijn een groot succes geworden in de regio.
Ze zijn vernieuwend en brengen nieuwe ideeën.
Ook is er ruimte ontstaan voor een geheel nieuwe praktische aanpak.
Ik wil ook graag benadrukken dat Noord-Ierland sinds kort een nieuwe regionale regering heeft met als premier de leider van mijn partij, David Trimble.
Er wordt gewerkt aan een nieuwe toekomst.
U moet begrijpen dat Noord-Ierland de afgelopen dertig jaar zwaar heeft geleden onder het terrorisme.
We proberen nieuwe manieren te zoeken om vooruit te komen.
We proberen manieren te vinden om met elkaar samen te werken.
We proberen manieren te vinden om elkaar te helpen.
Het zou fijn zijn als wij de flexibiliteit kregen om dat alles bereiken, om banen te scheppen, om werkgelegenheid te scheppen, om de inwoners van Noord-Ierland weer aan het werk te helpen, en ook om ons weer met echte politiek bezig te houden in plaats van aanleidingen te zoeken om met elkaar van mening te verschillen.
Dat is het doel.
Dat is iets om ons allemaal over te verheugen.
Ik wil in de eerste plaats het Parlement en in de tweede plaats de Begrotingscommissie bedanken voor de aanhoudende steun en het niet-aflatende begrip voor mijn regio.
Ik waardeer dat zeer.
Dank u, mijnheer Nicholson.
Het debat is gesloten.
De stemming vindt donderdag om 10.00 uur plaats.
Verwerking van persoonsgegevens
Aan de orde is het verslag (A5-0279/2000) van mevrouw Paciotti, namens de Commissie vrijheden en rechten van de burger, justitie en binnenlandse zaken, over het voorstel voor een verordening van het Europees Parlement en de Raad betreffende de bescherming van natuurlijke personen in verband met de verwerking van persoonsgegevens door de instellingen en organen van de Gemeenschap en betreffende het vrije verkeer van die gegevens (COM(1999) 337 - C5-0149/1999 - 1999/0153(COD)).
Mijnheer de Voorzitter, in de technologisch hoog ontwikkelde landen loopt de bescherming van het privé-leven steeds meer gevaar. Daarom moeten wij zorgen voor een adequate bescherming.
Men kan zonder meer stellen dat, in vergelijking met andere systemen ter wereld, de landen van de Europese Unie vooroplopen in de bescherming van de privacy. Dit geldt tenminste voor de landen die uitvoering hebben gegeven aan de twee richtlijnen - richtlijn 46 van 1995 en richtlijn 66 van 1997 - waarmee bescherming van natuurlijke personen bij de verwerking van persoonsgegevens wordt verzekerd.
Volgens het Europees model is de bescherming van persoonsgegevens een grondrecht dat gegarandeerd wordt op grond van wettelijke, door het beginsel van zelfbeschikking op informatiegebied ingegeven voorschriften. Volgens dit beginsel moet eenieder zelf kunnen besluiten welke op hem of haar betrekking hebbende gegevens mogen worden vergaard en gebruikt.
De eerbiediging van deze voorschriften wordt in dit model gegarandeerd door een onafhankelijke autoriteit, en in laatste instantie door de rechtbank.
Aangezien ook de instellingen en de organen van de Unie talrijke persoonsgegevens vergaren en verwerken, moeten ook zij onderworpen worden aan het waarborgsysteem dat het Europees model eigen is.
Bij de opstelling van het Handvest van de grondrechten heeft men derhalve in artikel 8 een bepaling opgenomen waarin sprake is van eenieders recht op bescherming van zijn persoonsgegevens. Volgens deze bepaling moeten deze gegevens op wettelijke wijze worden verwerkt en worden gebruikt voor een specifiek doel, met instemming van de betrokken persoon en onder toezicht van de onafhankelijke autoriteit.
Verder staat in artikel 286 van het Verdrag ter oprichting van de Europese Gemeenschap, dat werd opgenomen in het Verdrag van Amsterdam, dat communautaire besluiten met betrekking tot de verwerking van persoonsgegevens - dat wil zeggen de twee bovengenoemde richtlijnen - van toepassing zijn op de instellingen en de organen van de Gemeenschap en een onafhankelijk controleorgaan wordt ingesteld voor het toezicht op de toepassing van die besluiten.
De ontwerpverordening die vanavond in het Parlement wordt behandeld, geeft uitvoering aan deze bepalingen. Hierin zijn de communautaire voorschriften overgenomen en wordt de functie van Europese Toezichthouder voor de bescherming van persoonsgegevens ingesteld.
Op die manier kan men dit grondrecht concrete en gepaste garanties bieden. Tijdens de maandenlange werkzaamheden hebben wij geprobeerd - en wij menen daarin te zijn geslaagd - met de hulp van de Commissie een gedetailleerde reglementering op te stellen waarmee tegemoet kan worden gekomen aan de zorgen die zijn gerezen zowel in de Raad als in de parlementaire commissies, in de commissie ten principale en de medeadviserende commissies.
Dankzij de welwillende houding ten aanzien van alle betrokken instellingen kon een voorbeeldige samenwerking plaatsvinden. Ik hoop van ganser harte dat deze samenwerking ons in staat zal stellen tijdens de eerste lezing tot overeenstemming te komen.
In de talrijke compromisamendementen hebben de in de Raad uitgewerkte oplossingen in ruime mate hun beslag gevonden. In die oplossingen was reeds rekening gehouden met de tijdens het parlementaire debat naar voren gebrachte voorstellen.
Over deze benoeming moeten het Parlement en de Raad overeenstemming zien te bereiken. Daarbij moeten zij kiezen uit een reeks namen van personen die na een vergelijkend onderzoek door de Commissie worden voorgedragen.
Uw rapporteur moet evenwel met de unanieme steun van de Commissie vrijheden en rechten van de burger, aandringen op een aantal amendementen. Ik noem bijvoorbeeld de amendementen waarin een originele oplossing wordt voorgesteld voor het lang besproken vraagstuk van de werkingssfeer van de verordening.
De toepassing van de verordening blijft beperkt tot de communautaire sfeer, maar er is wel sprake van een zekere bescherming tegen activiteiten van instellingen die niet onder de eerste pijler vallen. In de door ons voorgestelde oplossing wordt een beroep gedaan op de voorschriften inzake de bescherming van privacy die overeenkomstig artikel 255 van het Verdrag ter oprichting van de Gemeenschap van toepassing zijn op het recht van toegang tot documenten.
In tegenstelling tot artikel 286, wordt artikel 255 ook genoemd in het Verdrag betreffende de Unie.
Verder hebben wij voorzien in samenwerking met de nationale toezichtsautoriteiten en de autoriteiten van de derde pijler. Aldus willen wij komen tot coördinatie en een geleidelijke harmonisatie van heel de regelgeving in deze delicate sector.
Wij hebben eveneens, naar voorbeeld van het voor de Ombudsman geldende stelsel, een zelfstandige begrotingslijn ingesteld voor de Toezichthouder op persoonsgegevens, teneinde zijn onafhankelijkheid beter te kunnen garanderen.
Ik vertrouw erop dat het Parlement en de Raad de resultaten van onze inspanningen volledig zullen steunen.
Dan zal het de eerste keer zijn dat wij bij de medebeslissing al tijdens de eerste lezing tot overeenstemming zijn gekomen, en wel over een buitengewoon ingewikkelde en technisch uitzonderlijk moeilijke regelgeving als deze, die van toepassing zal zijn op een zeer gevoelige sector van de bescherming van de individuele vrijheden.
Juist omdat de tekst met zoveel technische moeilijkheden is behept hebben wij voorgesteld de stemming daarover uit te stellen tot de volgende vergaderperiode. Dan hebben wij de tijd alle taalversies nog eens tegen het licht te houden.
Die zijn namelijk nog niet gecontroleerd. Zodra dit in kannen en kruiken is, zullen wij een goed resultaat hebben bereikt, dankzij vooral de competente bemiddeling van het voorzitterschap van de Raad, de opbouwende bijdragen van de Commissie en de leden van alle fracties, die tijdens hun werk blijk hebben gegeven van grote gevoeligheid voor het gemeenschappelijk belang en de rechten van de burgers.
Ik wil dan ook in het openbaar allen bedanken die hebben bijgedragen aan de goedkeuring van dit verslag in de Commissie vrijheden en rechten van de burger.
Mijnheer de Voorzitter, de bescherming van de persoonlijke integriteit is een fundamenteel mensenrecht.
Elke dag worden er grote hoeveelheden persoonsgegevens geregistreerd, bijvoorbeeld in het telefoonverkeer of bij betalingen op internet.
Ook binnen de EU is dit het geval.
Dit voorstel vormt een goede basis voor de bescherming van de persoonlijke integriteit.
Het vrij verkeer van gegevens vereist een efficiënte bestrijding van de misdaad, en daarvoor is een efficiënte bescherming van de integriteit noodzakelijk.
Volgens het voorstel mag de EU geen enkel gegeven over etnische afkomst, politieke overtuiging, godsdienst, gezondheid of seksualiteit gebruiken.
Gegevens over criminele achtergrond en veiligheid mogen alleen onder strikte voorwaarden worden verwerkt.
Die gegevens mogen alleen worden gebruikt als daar een gegronde aanleiding toe is en als de personen in kwestie hiervan op de hoogte worden gebracht.
Ik pleit al lang voor een onafhankelijke Europese controle op de bescherming van de persoonlijke integriteit, zonder nieuwe bureaucratische structuren.
Ik vind Paciotti' s voorstel om een Europese Toezichthouder aan te stellen heel goed. Die Toezichthouder moet de rechten van het individu tegenover de instellingen garanderen, voor de nodige controle zorgen en de instellingen adviseren.
Tegelijk moeten we natuurlijk de samenwerking tussen de betrokken instanties van de lidstaten behouden en uitbreiden.
Het is belangrijk dat we een functioneel systeem tot stand brengen en het vertrouwen van de mensen winnen.
Daarom is de bescherming van natuurlijke personen ook zo essentieel.
Ze maakt deel uit van de nieuwe EU-Handvest voor de grondrechten.
In de toekomst kunnen we misschien naar de rechter stappen om op dit vlak nog beter te worden beschermd.
Wij, die de Europese waarden moeten verdedigen in een land dat sceptisch staat tegenover de EU, krijgen hiermee een extra argument voor de Unie in handen. Een betere bescherming van de persoonlijke integriteit is immers zeer belangrijk voor de burgers van een moderne samenleving.
En hoewel deze opdracht niet zonder moeite werd afgehandeld, wil ik mevrouw Paciotti toch feliciteren met haar uitstekend rapport.
Ik hoop wel dat het gebruikte model, dat de parlementsleden heeft verhinderd om op grote schaal aan het debat deel te nemen, geen voorproefje is van hoe dergelijke vragen in de toekomst zullen worden behandeld.
Mevrouw Paciotti is erin geslaagd om alle instellingen te verenigen.
Ik wil haar daarom gelukwensen en hoop dat het Parlement haar rapport steunt.
Mijnheer de Voorzitter, onze fractie is over het algemeen tevreden met het resultaat. We zijn vooral blij dat de toepassing van de verordening voor het hele Gemeenschapsrecht zal gelden.
Deze regels zullen vooral voor de tweede en derde pijler gelden.
We zijn vooral blij met de rijkdom aan initiatief en creativiteit die dit werk kenmerkt.
We bedanken de rapporteur hiervoor.
Wij vinden de institutionele oplossingen uitstekend.
Het gaat hier immers niet om een collegiaal orgaan, maar om een Toezichthouder en een adjunct-Toezichthouder.
Het is essentieel dat de toegang tot EU-documenten niet wordt beperkt, hoe belangrijk de bescherming van persoonsgegevens ook is.
De Europese Ombudsman moest er jammer genoeg op wijzen dat de Commissie het principe van de gegevensbescherming heeft gebruikt als rechtvaardiging voor haar weigering mede te delen welke personen hebben deelgenomen aan een vergadering, die tot doel had de Commissie te beïnvloeden.
Dit is een voorbeeld van de manier waarop het principe kan worden misbruikt. Dat mag niet meer gebeuren.
Ik hoop echt dat iedereen inziet dat de bepalingen niet op die manier mogen worden toegepast.
We moeten ook beseffen dat de Europese Ombudsman en de Toezichthouder tegenpolen van elkaar worden.
We moeten niet verbaasd staan kijken als ze af en toe openlijk in discussie gaan.
Het is heel positief dat hun opdrachten niet werden verenigd.
Voor bepaalde delen gaat het hier om een modernisering van de oude richtlijn 95/46/EG.
In dit verband wil ik de commissaris het volgende vragen: wanneer begint de herziening van de algemene richtlijn betreffende gegevensverwerking?
Het is immers duidelijk dat die richtlijn moet worden gemoderniseerd om te voorzien in de behoeften die collega Cederschiöld al heeft vermeld.
Ook de beveiliging van gegevens in telecommunicatienetwerken moet worden bestudeerd.
Tot slot wil ik er nog op wijzen dat ik als Fins burger heb kunnen vaststellen dat het Europees Parlement de enige instelling en het enige democratisch gekozen orgaan is, dat beslissingen van de Commissie over de geheimhouding van persoonsgegevens in een derde land kan controleren.
We kennen allemaal het beroemde voorbeeld.
Het Europees Parlement is het enige orgaan dat die controle met de bestaande procedure op een democratische manier kan uitoefenen.
Ik begrijp dat mijn eigen land de wet op de bescherming van persoonsgegevens zal aanpassen, waardoor de democratische invloed op het besluit van de Commissie helemaal wegvalt.
Ik ben dan ook blij dat de dialoog met de commissie zo goed is verlopen en dat er een procedure is ontwikkeld die de privacy van de burger beschermt.
Beste collega' s, vijftig jaar na het begin van de Europese opbouw is het tijd dat de Unie eindelijk een toezichthoudende autoriteit opricht om de burgers te beschermen tegen het misbruik dat kan ontstaan nu er steeds meer computerbestanden met persoonsgegevens worden aangelegd.
Door de exponentiële groei van de taken en bevoegdheden van de Unie, evenals door de sterke toename van het aantal communautaire organen is het onontbeerlijk dat de rechten van de burger precies en juridisch worden gedefinieerd, met name wat betreft de informatie-uitwisseling tussen instellingen en organen van de Unie.
Op basis van artikel 286 van het Verdrag heeft de Raad het Parlement in het kader van een medebeslissingsprocedure een ontwerpverordening voorgesteld.
Dat artikel stelt dat de bescherming van gegevens in de Unie op 1 januari 1999 operatief zou moeten zijn.
Bijna twee jaar later hebben we nog geen resultaten behaald en daarom mogen we ook niet verstrikt raken in een lange medebeslissingsprocedure, waardoor de implementatie van deze maatregel nog meer achterstand zou oplopen.
Mevrouw Paciotti heeft dat helpen voorkomen, en ik denk echt dat zij als onze rapporteur werkelijk voortreffelijk werk heeft geleverd.
Laten we direct met de deur in huis vallen.
Het voornaamste twistpunt tussen het Parlement en de Raad houdt verband met het bevoegdheidsterrein van die toekomstige toezichthoudende autoriteit.
Moet zij zich beperken tot de eerste pijler, te weten de zuiver communautaire instellingen en juridische normen, of moet zij van toepassing zijn op alle bepalingen die onder EU-bevoegdheid vallen, te weten de tweede en de derde pijler, zoals Schengen en Europol?
Voor ons is het duidelijk: de risico' s bij de bescherming van het privé-leven van de burgers en het risico op misbruik van hun persoonsgegevens zijn veel groter in de derde pijler, die vandaag de dag weinig of niet onderworpen is aan parlementaire of gerechtelijke controle, dan in de eerste pijler, die onder de bevoegdheid van het Hof van Justitie valt.
Het zou mijns inziens duidelijk van struisvogelpolitiek getuigen die instantie enkel voor het communautaire domein op te richten, terwijl de voornaamste problemen ook in de instellingen van de derde pijler opduiken en zullen opduiken.
Het is bijvoorbeeld bekend dat er in het Schengen-systeem meer dan tien miljoen bestanden over bijna anderhalf miljoen burgers zijn opgeslagen, dat de bevoegdheden van Europol steeds verder worden uitgebreid, dat Europol informatie van de verschillende politiediensten van de vijftien lidstaten centraliseert en dat alles alleen maar onder het toezicht van een autoriteit die noch de bevoegdheden, noch de middelen heeft gekregen om die andere taak echt te kunnen vervullen.
Het verslag dat wij aan gaan nemen, weerspiegelt deze ambitie niet.
Het bevoegdheidsterrein dat uit de verordening voortvloeit, is beperkt tot de eerste pijler, dat wil zeggen tot artikel 286.
De tweede en derde pijler zullen niet worden gedekt door deze verordening en daarom zal er dus onduidelijkheid blijven ten koste van de elementaire grondrechten van de burgers.
Afgezien van de beperkte lezing van artikel 286 was het echter mogelijk geweest artikel 255 te nemen als aanvullende rechtsgrondslag voor de uitbreiding van het bevoegdheidsterrein van die verordening.
Mevrouw Paciotti heeft dat wel geprobeerd, door in artikel 12 van de verordening een verwijzing naar dat artikel op te nemen, maar de Raad heeft geweigerd die mogelijkheid te onderzoeken.
Vele andere punten zijn zorgwekkend en moeten in de praktijk worden getoetst om er uitsluitsel over te kunnen bieden.
Onze rapporteur is zich terdege bewust van deze problemen en heeft haar best gedaan om niet nog eens twee jaar achterstand op te lopen.
Wij zullen haar dus ondanks alles steunen, in de hoop dat de Raad en met name de Commissie de zwakke punten van de tekst niet op de korrel zullen nemen in een poging om de tekst uit te hollen.
Bovendien moeten zij zo snel mogelijk een instrumentarium proberen op te zetten om de persoonsgegevens in de tweede en derde pijler te beschermen.
Het is in ieder geval gevaarlijk dat organen zoals Europol of het Schengen-systeem zich zonder parlementaire of gerechtelijke controle mogen ontwikkelen.
Mijnheer de Voorzitter, ook ik wil de rapporteur gelukwensen met haar verslag.
Inderdaad houden de problemen bij de bescherming van persoonsgegevens vooral verband met de uitsluitingen en uitzonderingen. Het gaat hier met name om de uitzonderingen van de tweede en derde pijler, maar ook om de in de richtlijnen genoemde uitzonderingen voor politieactiviteiten en activiteiten in verband met de nationale veiligheid.
Evenals mevrouw Boumediene ben ik van mening dat deze uitzonderingen de grootste bron van ongerustheid zijn onder de burgers over de bescherming van hun privacy.
Mijns inziens heeft de rapporteur haar uiterste best gedaan om tenminste de mogelijkheid tot samenwerking zo veel mogelijk uit te breiden, vooral met het oog op de toekomst, en om op die manier waarschijnlijk ook invloed uit te kunnen oefenen op deze materie. Daarom geven wij onze volledige steun aan dit verslag.
Dit gezegd zijnde wilde ik, nu de commissaris aanwezig is, duidelijk maken dat men zich niet alleen druk moet maken over de bescherming van de burgers tegen de nieuwe technologie. Men moet ook nagaan hoe men die technologie kan gebruiken om de burgers meer inspraak te bieden en zijn contacten met de Europese instellingen te vergemakkelijken.
Wij moeten niet alleen de richtlijnen inzake de privacy in het kader van de communautaire instellingen toepassen maar ook andere richtlijnen, zoals de richtlijn voor de digitale handtekening. Dan kan de burger ook langs telematische weg verzoekschriften indienen, een beroep doen op de Ombudsman, deelnemen aan vergelijkende onderzoeken, en zich richten tot het Hof van Justitie.
Dat zou een versterking zijn van zowel de bescherming van de burger - hetgeen zeer belangrijk is - als zijn contactmogelijkheden met de instellingen.
Dit is weliswaar niet aan de orde in het verslag van mevrouw Paciotti, maar ik wilde wel van de gelegenheid gebruik maken om hier de aandacht op te vestigen.
Mijnheer de Voorzitter, mijnheer de commissaris, waarde collega's, ik feliciteer mevrouw Paciotti met het uitstekende werk dat zij heeft verricht. Tevens wens ik hier te onderstrepen dat wij voortgang met deze zaak moeten maken, en daarmee onderschrijf ik de doelstelling om dit dossier in eerste lezing af te ronden.
In de moderne samenleving waarin wij leven, worden dagelijks enorme hoeveelheden persoonsgegevens verzameld, opgeslagen en verwerkt.
Daarom hebben de Europese burgers het volste recht om zich af te vragen of hun persoonlijke levenssfeer wel voldoende wordt beschermd en een evenwichtige oplossing te verlangen die hun rechten en vrijheden veiligstelt en waarborgt.
Geen van de twee in de Europese Unie bestaande richtlijnen tot bescherming tegen onrechtmatig gebruik van persoonsgegevens zijn echter van toepassing op de communautaire instellingen.
Daarom moeten de in Amsterdam gemaakte afspraken dringend in de praktijk worden gebracht.
Wij hebben behoefte aan een verordening die aan natuurlijke personen wettelijk afdwingbare rechten toekent, de verplichtingen vastlegt van hen die verantwoordelijk zijn voor de verwerking van gegevens binnen de communautaire instellingen en organen en voorziet in de oprichting van een onafhankelijk controleorgaan dat wordt belast met het toezicht op de verwerking van persoonsgegevens door communautaire instellingen en organen.
Er moet haast worden gemaakt met de oprichting van dit controleorgaan: de Europese instantie voor gegevensbescherming.
Het is tevens belangrijk dat één enkel secretariaat wordt opgericht om een uniforme verwerking van de aan controle onderworpen gevallen te garanderen.
De Commissie wil er in de eerste plaats aan herinneren dat wij de burgers hebben beloofd ervoor te zorgen dat de persoonsgegevens die door de instellingen worden verwerkt, beschermd worden.
We hebben bijna twee jaar achterstand opgelopen op de datum die is vastgelegd in artikel 286 van het Verdrag tot oprichting van de Europese Gemeenschap. Daarom moet er dringend een akkoord gevonden worden over dit dossier.
Onder impuls van het voorzitterschap is de Raad erin geslaagd de moeilijkheden te overwinnen die door sommige delegaties waren opgeworpen, zodat het voorstel voor een verordening waarschijnlijk unaniem door de Raad kan worden aangenomen.
Het Europees Parlement heeft veel doortastendheid aan de dag gelegd om in de eerste lezing een beslissing te kunnen nemen en ik wil graag mijn waardering en dank uitspreken jegens uw rapporteur, mevrouw Paciotti, die, gesteund door de Commissie vrijheden en rechten van de burger, haar krachten niet heeft gespaard om dit akkoord dichterbij te brengen.
Mevrouw Paciotti heeft de werkzaamheden van de Raad als uitgangspunt genomen en heeft er mede voor gezorgd dat er een voor alle drie de instellingen aanvaardbare oplossing gevonden kon worden inzake het toepassingsgebied van de verordening. Daarmee heeft zij grotendeels de weg vrijgemaakt voor een akkoord in eerste lezing.
De Commissie heeft van haar kant ook haar rol als initiatiefneemster en bemiddelaarster tussen de Raad en het Parlement vervuld.
Ook zij is vastbesloten het aannemen van dit belangrijk instrument voor de bescherming van de persoonsgegevens van de burgers niet te vertragen.
Hoewel de Commissie van mening is dat het bereikte resultaat vanuit haar standpunt niet geheel bevredigend is, heeft ze besloten de tekst over te nemen die is voortgekomen uit de besprekingen in de Raad en in het Parlement en in het verslag-Paciotti wordt weergegeven. De Commissie zal dus alle andere wijzigingen van haar oorspronkelijk voorstel verwerpen.
Meer specifiek neemt de Commissie over de amendementen in het verslag-Paciotti het volgende standpunt in.
In de amendementen 1, 2, 4 tot en met 10, 12 tot en met 40, 42 tot en met 54, 57, 58 en 60 tot en met 64 wordt de tekst van Raad weer opgepakt voor de punten waaraan de Commissie haar goedkeuring kan hechten.
Zij aanvaardt deze amendementen dus.
Amendementen 55, 56 en 59 wijken af van de tekst van de Raad, maar er is hierover een politiek akkoord gesloten tussen de rapporteur en het voorzitterschap van de Raad.
Aangezien de Commissie besloten heeft het aannemen van de verordening in eerste lezing op basis van deze compromistekst niet te belemmeren, aanvaardt ze deze amendementen.
Amendementen 3 en 11 wijken af van de tekst van de Raad, maar er is hierover een politiek akkoord gesloten tussen de rapporteur en het voorzitterschap van de Raad.
De Commissie heeft besloten het aannemen van de verordening in eerste lezing op basis van deze compromistekst niet te belemmeren door een verklaring in de notulen op te laten nemen waardoor haar juridische positie beschermd wordt bij het vaststellen van de verordening door de Raad.
Met die verklaring aanvaardt de Commissie dat het toepassingsgebied van de verordening uitsluitend beperkt wordt tot de activiteiten van de eerste pijler.
In de verklaring wordt ook benadrukt dat de verwerking van gegevens in het kader van de tweede en derde pijler aan duidelijke juridische regels onderworpen moet worden.
Volgens de Commissie kan deze regelgeving worden aangenomen op basis van artikel 286.
Zij behoudt zich derhalve het recht voor daartoe wetgevende voorstellen in te dienen.
Zij behoudt zich overigens ook het recht voor de door haar uitgevoerde verwerking van gegevens in het kader van de tweede en derde pijler te onderwerpen aan de beginselen van deze verordening totdat er regels zijn opgesteld die op die verwerking kunnen worden toegepast.
Wat amendement 41 betreft, meent de Commissie dat de formulering ervan niet verenigbaar is met haar initiatiefrecht. Zij verwerpt dit amendement dus.
Amendement 69 is een correctie op amendement 41 en is in overleg met de Commissie en het voorzitterschap van de Raad ingediend door de rapporteur, mevrouw Paciotti, om het initiatiefrecht van de Commissie te behouden.
De Commissie steunt dit amendement en ik zou mevrouw Paciotti ervoor willen bedanken dat zij het heeft ingediend.
De Europese Toezichthouder zal namelijk een hoofdrol spelen in de naleving door de communautaire instellingen van de bepalingen die de persoonsgegevens van de burgers beschermen.
Het spreekt derhalve vanzelf dat zijn advies over de wetgevende voorstellen ten aanzien van de bescherming van persoonsgegevens zeer waardevol zal zijn, aangezien het een belangrijke bijdrage zal leveren aan het wetgevend debat tussen de instellingen.
Het spreekt ook vanzelf dat de Commissie bij de uitwerking van dergelijke wetgevende voorstellen de vrijheid moet hebben het gepaste voorstel te doen op het moment dat zij daarvoor geschikt acht.
Amendement 69 lijkt aanvaardbaar voor de Commissie, aangezien haar initiatiefrecht met die bewoording niet weer op losse schroeven komt te staan.
De Commissie vat dit amendement dus op als een verplichting de Toezichthouder te raadplegen na het aannemen van haar voorstel.
De tekst zou op dat punt nog wel wat preciezer kunnen zijn, misschien kan dat bij de taalkundige herziening gebeuren.
De Commissie zal hoe dan ook een verklaring met die strekking afleggen bij het vaststellen van de verordening in de Raad.
Teneinde het akkoord te eerbiedigen dat de Commissie met de Raad en de rapporteur gesloten heeft om de tekst in eerste lezing aangenomen te krijgen, verwerpt de Commissie alle andere amendementen die geen deel uitmaken van het door de parlementaire Commissie vrijheden en rechten van de burger goedgekeurde verslag-Paciotti, behalve amendement 69 dat amendement 41 corrigeert.
Hartelijk dank, commissaris Bolkestein.
Het debat is gesloten.
De stemming vindt morgen om 12.00 uur plaats.
De ultraperifere regio's van de Europese Unie
Aan de orde is het verslag (A5­0285/2000) van mevrouw Sudre, namens de Commissie regionaal beleid, vervoer en toerisme, over het verslag van de Commissie over de maatregelen ter uitvoering van artikel 299, lid 2: de ultraperifere regio's van de Europese Unie (COM(2000) 147 - C5­0247/2000 - 2000/2135(COS)).
Mijnheer de Voorzitter, mijnheer de commissaris, geachte collega' s, op de eerste plaats wil ik graag de leden van de Commissie regionaal beleid, vervoer en toerisme bedanken die met hun opmerkingen en amendement het verslag dat ik vanavond inleidt, verrijkt hebben.
Onze commissie heeft over het huidige en toekomstige lot van de zeven Europese regio' s die het verst van het continent verwijderd zijn, unaniem een evenwichtig en constructief document goedgekeurd, waarover lang is overlegd.
De Azoren, de Canarische Eilanden, Guadeloupe, Guyana, Madeira, Martinique en Réunion vormen een bijzonder geheel waarvan het Verdrag van Amsterdam het unieke karakter heeft erkend door middel van een vernieuwend begrip: ultraperifere ligging.
In het Verdrag wordt namelijk erkend dat de ultraperifere regio' s zich in een moeilijke sociale en economische toestand bevinden die nog wordt verergerd door een aantal bijzondere handicaps. Omdat die handicaps blijven voortduren en elkaar versterken, liggen ze de ontwikkeling van deze regio' s in hoge mate in de weg.
Daarom moeten we de geldende regels zo veel mogelijk toepassen en passende maatregelen treffen om de concrete problemen van de betrokken regio' s op te lossen. Indien nodig, maken we gebruik van ontheffingen die zijn aangepast aan de toestand van de regio in kwestie, zonder dat hiermee het gemeenschapsbelang in gevaar komt.
Het verslag dat de Europese Commissie 14 maart jongstleden heeft gepubliceerd, geeft eerlijk gezegd geen antwoord op de vragen van de nationale en regionale overheden van de ultraperifere regio' s.
De Commissie verduidelijkt dat zij onmogelijk op alle vragen een antwoord kan geven; zij beperkt zich vaak tot het geven van richtsnoeren om het huidige optreden voort te zetten en te versterken en eist de mogelijkheid de problemen van geval tot geval te behandelen.
In artikel 299, lid 2 komt vooral een politieke wil tot uitdrukking, die meerdere malen door de Europese Raad en vandaag door ons Parlement is verdedigd.
De hoofddoelstelling van mijn verslag is de Europese Commissie aan die politieke wil te herinneren, zodat zij niet meer, zoals nu, de onaangename indruk maakt terughoudend en onverschillig te zijn.
De Interne Groep binnen het Secretariaat-generaal van de Commissie moet daarom snel meer menskracht krijgen, opdat alle voorgestelde besluiten van algemene strekking bij de behandeling door het college op basis van artikel 299, lid 2, worden voorzien van een gedetailleerd memorandum over de gevolgen.
In mijn verslag wordt de Commissie gevraagd een echt meerjarig werkprogramma voor te bereiden met een precies tijdschema. Daarin moet een zo uitgebreid mogelijk overzicht komen van de maatregelen die zij wil gaan nemen, en moeten alle nodige garanties zijn ingebouwd ten aanzien van de middelen, om de maatregelen uitvoerbaar te houden, en ten aanzien van de continuïteit van het optreden, om te strijden tegen de duurzame handicaps.
Ik wil het misverstand uit te weg ruimen dat de Commissie niet bereidwillig genoeg is om ten volle gebruik te maken van de door artikel 299, lid 2, geboden mogelijkheden en daarom stel ik voor dat er een uitgebreid dialoogforum bijeenkomt en dat er elk jaar een verslag wordt opgesteld.
In mijn verslag, dat een antwoord is op de Commissie, komt een aantal sectoren aan bod die onder de bevoegdheid van de Unie vallen en die ik vanavond slechts even zal aanstippen.
De Commissie erkent dat de maatregelen op het gebied van landbouw en visserij aangepast of opgewaardeerd moeten worden.
Maar de toestand van de begroting bij de tweede herziening van de POSEI-verordeningen is uiterst problematisch, hetgeen een zware wissel dreigt te trekken op de inhoud van de programma' s en op het steunaanbod.
De Commissie heeft in haar ontwerpbegroting voor 2001 bijvoorbeeld een schandalige verlaging van de begrotingsmiddelen voor POSEI voorgesteld, wat bij de vele landbouwers van de ultraperifere regio' s heeft geleid tot een golf van ongerustheid, die ik hier voor u vertolk.
Verder dient de coördinatie en het optimaal gebruik van alle communautaire instrumenten versterkt te worden, met name van de structuurfondsen, de staatssteun en het belasting- en douanebeleid.
Wil de nieuwe communautaire strategie voor de ultraperifere regio' s slagen, dan moeten we ons optreden richten op de domeinen die in de mondiale concurrentie van strategisch belang zijn: vervoer, energie, milieu, informatiemaatschappij, onderzoek en ook technologische ontwikkeling.
Zo zal de sociale en economische vooruitgang in de hand worden gewerkt dankzij een hoog werkgelegenheidpeil.
Dankzij de geografische ligging en het mariene karakter van deze gebieden moeten de ultraperifere regio' s de actieve grenzen van de Europese Unie kunnen worden.
We moet echter dringend de gevolgen beginnen te analyseren van het partnerschap ACS-EU dat afgelopen juni in Cotonou is getekend, evenals van andere internationale handelsovereenkomsten, om hun weerslag op de ultraperifere regio' s te beoordelen en de compensatiemaatregelen te definiëren voor de ultraperifere producenten die geconfronteerd worden met extra concurrentie die ze onmogelijk aankunnen.
Om af te sluiten een onderwerp dat verband houdt met onze nabije toekomst. Het uitbreidingsproces is ontegenzeggelijk een onontbeerlijk aspect van de Europese opbouw, maar vanaf nu moeten de gevolgen ervan dringend worden beoordeeld om te voorkomen dat de naar behoren toegekende steun aan de ultraperifere regio' s en de maatregelen die voortvloeien uit de tenuitvoerlegging van artikel 299, lid 2, weer op de helling komen te staan.
Mijnheer de Voorzitter, met haar verslag over de ultraperifere regio' s heeft de rapporteur, mevrouw Sudre, goed werk verricht.
Namens de Commissie juridische zaken en interne markt wil ik haar bedanken voor de wijze waarop zij de essentie en de concrete tekst van onze amendementen en gezichtspunten in haar verslag heeft overgenomen.
Vanuit het gezichtspunt van de Commissie juridische zaken en interne markt zou ik willen beklemtonen dat een gelijke behandeling feitelijk alleen maar kan opgaan voor elementen die ook werkelijk gelijk zijn.
De poging om een volstrekt uniform rechtsstelsel op te zetten voor deze ultraperifere regio' s, die met duizenden kilometers van de rest van het communautaire grondgebied, van de continentale kern gescheiden zijn, en die verdeeld zijn in kleine insulaire regio' s welke zich vanuit het oogpunt van kapitaalvorming en vervoer in een bijzonder moeilijke positie bevinden, maakt het onmogelijk de algemene mededingingsregels voor de regio' s toe te passen.
Daarom vestig ik de aandacht op punt 21 van het verslag van mevrouw Sudre, waarin erop wordt gewezen dat bij overheidssteun automatisch artikel 87, lid 3, sub a) zou moeten worden toegepast. En wel omdat de reden van de in dit lid genoemde verschillen gelegen is in de doelstelling gelijkheid te creëren binnen het mededingingsstelsel.
Alleen middels een algemene annulering ten gunste van de ultraperifere regio' s zouden de omstandigheden in deze regio' s gelijk kunnen worden getrokken met de omstandigheden waarin de ondernemingen in de continentale kern verkeren.
Verder wil ik de aandacht vestigen op het feit dat er in het verslag van mevrouw Sudre om dezelfde redenen wordt gewezen op de noodzaak tot het instellen van speciale regelingen op het gebied van belastingen en douane.
De grote afstand die bepaalde regio' s van de continentale kern scheidt, houdt in dat zij worden benadeeld bij de automatische toepassing van de regelingen op belastinggebied en op douanegebied, van de regels die gelden voor de continentale kern.
Op het vlak van het vervoer bijvoorbeeld, dat in punt 26 aan de orde komt, zou de toepassing - binnen een kader van vrije mededinging - van de regels inzake overheidssubsidies voor het stelsel van havens en luchthavens deze regio' s kunnen beroven van een essentiële openbare dienst zoals die welke wordt verleend door havens en luchthavens. In de ultraperifere regio' s zou deze dienst nooit door een particuliere onderneming kunnen worden verleend, maar altijd tot de essentiële activiteiten van de openbare dienstverlening behoren.
De Commissie heeft ons een mededeling doen toekomen die eigenlijk een programma is, een soort schema van hetgeen er te doen staat.
Wij hopen dat de Commissie dat schema of dat programma zal uitvoeren, en wij hopen vooral dat die geweldige instelling waarover de Commissie thans beschikt, de Interne Groep, het contact met de ultraperifere regio' s in stand zal houden en de centrale overheden op de hoogte stelt van onze specifieke behoeften en problemen.
Ik wens mevrouw Sudre dan ook geluk, en met grote belangstelling volgen wij het verloop van de regelgeving rond de voorstellen van de Commissie, opdat de specifieke omstandigheden weldra in de overwegingen zullen worden betrokken, krachtens het bepaalde in artikel 299, lid 2 van het Verdrag van Amsterdam.
Mijnheer de Voorzitter, commissaris, ik heb grote bewondering voor het verslag van mevrouw Sudre, dus wat ik nu ga zeggen is zeker geen kritiek op het verslag of op haar.
Uit het verslag komt echter een probleem naar voren dat ik wel vaker constateer en dat betreft het verband tussen verslagen en adviezen, met name die van niet-wetgevende aard.
Zo zijn er in dit verslag slechts 25 woorden overgebleven van de conclusies die de Commissie visserij unaniem heeft goedkgekeurd.
Het gedeelte van het verslag over visserij is grotendeels gewijd aan een amendement op de ontwerpresolutie die is ingediend in de Commissie regionaal beleid, vervoer en toerisme.
De Commissie visserij heeft geen bezwaren tegen die paragraaf op zich.
Integendeel, in die paragraaf komen bepaalde punten explicieter aan de orde dan in het advies.
Maar aan de andere kant komen bepaalde belangrijke punten uit het advies niet terug in de definitieve versie van de resolutie.
Gezien het belang van visserij in de ultraperifere regio' s betreur ik dit zeer.
Ik begrijp dat het door verschillen van inzicht niet altijd mogelijk zal zijn om de standpunten die in de diverse commissies naar voren komen, op één lijn te brengen.
Wat mij echter zorgen baart, is dat wij momenteel geen gestandaardiseerde methode hebben om hiernaar te streven.
Daarom wil ik de Voorzitter van het Parlement vragen zich te buigen over mogelijke verbeteringen op dit punt. Ik denk bijvoorbeeld aan beraadslagingen voordat er wordt gestemd of aan het aanpassen van de volgorde waarin wordt gestemd.
Als dergelijke verbeteringen uitblijven lopen we het gevaar dat we de voordelen kwijtraken van de expertise die we bezitten, en dat is niet alleen nadelig voor ons, maar ook voor degenen wier belangen wij dienen.
Ondertussen zou ik de Raad en de Commissie met name ten aanzien van dit verslag willen vragen om te kijken naar zowel de conclusies die niet in de ontwerpresolutie zijn opgenomen als de conclusies die dat wel zijn.
Mijnheer de Voorzitter, voor de Europese Unie is dit debat gewoon een van de vele debatten die hier gevoerd worden.
Voor de ultraperifere regio' s is dit het belangrijkste debat dat het Europese Parlement over hen zou kunnen houden.
Wat wij hier vandaag zeggen en waarvoor wij morgen stemmen, zal voorpaginanieuws zijn in de zeven ultraperifere regio' s, en de regionale televisieomroepen zullen uitvoerig ingaan op wat wij hier zeggen en besluiten.
Sommige ultraperifere regio' s zijn voor vele Europeanen niet meer dan een toeristische bestemming op de kaart.
Het is best mogelijk dat ook een aantal van onze collega-europarlementariërs op die manier aankijkt tegen de ultraperifere regio' s.
In de ogen van degenen die hier vanavond het woord voeren namens die regio' s is dat een bijzonder negatief en uiteraard volkomen verkeerd beeld.
Achter dat beeld, achter dat landschap en dat uitzonderlijke klimaat, gaat de sociale en economische realiteit schuil van een aantal regio' s dat tot de minst ontwikkelde van de Unie behoort, met de hoogste werkloosheidscijfers, met enorme structurele problemen die onze ontwikkeling bemoeilijken.
Sinds meer dan tien jaar blijkt de Europese Commissie oog te hebben voor onze problemen en onze speciale situatie.
Dit is de eerste keer dat de plenaire vergadering van het Europees Parlement debatteert over onze regio' s, nadat er in het Verdrag van Amsterdam een nieuw artikel betreffende onze regio' s was opgenomen.
Tot op heden, en sinds er onder het voorzitterschap van Delors een Interne Groep voor de ultraperifere regio' s in het leven werd geroepen, hebben we een lange en vruchtbare weg afgelegd, en namens de ultraperifere Europeanen wil ik de voorzitter van deze groep oprecht danken.
Het document van de Commissie voor de ontwikkeling van artikel 299, lid 2 van het EG-Verdrag is een goed stuk, en het uitstekende verslag dat onze rapporteur, mevrouw Sudre, ons vandaag voorlegt, is een schot in de roos.
Met dit artikel en met de regels die zullen worden ingesteld om het ten uitvoer te leggen, hebben we de rechtsgrondslag die we tot op heden hebben ontbeerd alsook een goed instrument voor de ontwikkeling van onze regio' s.
Mevrouw Sudre heeft een evenwichtig verslag weten op te stellen waarin een groot aantal van de amendementen - meer dan 100 - die werden ingediend op haar oorspronkelijke ontwerp-verslag, is overgenomen.
In een van die amendementen wordt voorgesteld de beleidsvormen van het financieel instrument voor de oriëntering van de visserij tot ontwikkeling te brengen en toe te passen.
Wat ik hier vandaag wil benadrukken, commissaris Barnier, is dat het, gezien de volledige toepassing van het Gemeenschapsrecht, voor de ultraperifere regio' s onontbeerlijk is dat die regels worden afgestemd op de hun situatie, opdat ze de economische en de sociale cohesie tussen de bewoners van deze regio' s en de overige Europese burgers niet bemoeilijken maar juist bevorderen.
De ultraperifere regio' s en de Europeanen van het continent profiteren niet in dezelfde mate van de interne markt en van de regels voor het reguleren van die markt.
De natuurlijke beperkingen van onze insulaire markten, die op duizenden kilometers afstand liggen, maken het onze bedrijven moeilijk om concurrerend te werken vanwege problemen op het vlak van vervoer, communicatie, bevoorrading en hogere operatieve kosten.
Daarom is het voor ons zo moeilijk om rijkdom te genereren en werkgelegenheid te scheppen.
Onze werkloosheidscijfers behoren tot de hoogste van de hele Unie.
Het is dan ook zaak een reeks maatregelen te treffen die in het verslag van Margie Sudre tot in detail zijn opgenomen.
Wat ons betreft dienen die maatregelen verder te reiken dan de beleidsvormen voor regionale ontwikkeling, omdat onze tekorten en handicaps van structurele en niet van conjuncturele aard zijn.
Onze afstand tot de continentale kern zal altijd groot blijven, en gezien het insulaire karakter van onze regio' s zullen er altijd problemen blijven bestaan. Onze geografische ligging mag dan prachtig zijn, maar ze ligt ook ten grondslag aan de zware omstandigheden waarin we verkeren.
We vragen niet om subsidies.
Wat we willen, zijn werktuigen waarmee we onze regio' s tot ontwikkeling kunnen brengen.
De ultraperifere regio' s verschaffen Europa Atlantische, Amerikaanse en Afrikaanse dimensies die een verrijking vormen van de culturele, politieke en economische verscheidenheid waar we allen met recht zo trots op zijn.
Mijnheer de Voorzitter, mijnheer de commissaris, mevrouw de rapporteur, we debatteren vandaag in onze Vergadering over de ultraperifere regio' s en het dient te worden gezegd dat dat het resultaat is van een lang rijpingsproces.
Hoewel er als sinds het Verdrag van Rome verwijzing wordt gemaakt naar de Franse overzeese departementen, hebben we moeten wachten tot 1989 en tot de invoering van programma' s voor specifiek op de ultraperifere en insulaire ligging afgestemde maatregelen, de beroemde POSEI' s, voordat de Europese Unie eindelijk erkende dat het permanente karakter en de samenhang van de structurele handicaps een speciale behandeling ten opzichte van de andere regio' s van de Gemeenschap rechtvaardigen.
Acht jaar later deed het Verdrag van Amsterdam, met zijn artikel 299, lid 2, waar we het over hebben, de hoop opleven dat de woorden "groei" en "werkgelegenheid" eens op het hele Europese grondgebied dezelfde betekenis zouden krijgen.
Het was dus lang wachten en de hoop die onze bevolking koestert, is navenant gegroeid.
Ik moet daarom ook toegeven dat ik enigszins ontgoocheld was toen ik de mededeling van de Commissie las.
Beste collega' s, dit is niet meer het moment om verklaringen voor de bühne af te leggen.
We hebben snel concrete maatregelen nodig, een precies tijdschema waar we ons ook aan houden.
We hebben reële financiële verbintenissen nodig en geen POSEI-kredieten waarvan nu 25% geschrapt is, zoals in de begroting 2001.
We hebben met name de verzekering nodig dat die maatregelen op de lange termijn zijn gericht, want onze handicaps, die in artikel 299, lid 2, worden opgesomd - perifere en insulaire ligging, geringe oppervlakte, ongunstig klimaat -, die handicaps zullen niet snel verdwijnen.
Daarom ben ik ingenomen met de durf en de ambitie die Commissie regionaal beleid, vervoer en toerisme ten aanzien van de staatssteun, belastingen en de gevolgen van de uitbreiding aan de dag heeft gelegd.
Het verheugt me dat de commissie de amendementen die ik had ingediend, met een ruime meerderheid heeft goedgekeurd.
Ik wil hier verder onze rapporteur, mevrouw Sudre, eren vanwege haar open en op overleg gerichte opstelling, waardoor we een verslag hebben opgesteld waaraan iedereen zijn steentje heeft bijgedragen en waarmee onze regio' s weer echt hoop kunnen gaan koesteren.
Ik ben er namelijk van overtuigd dat we onze jeugd zicht kunnen bieden op een uitweg uit de dramatische werkloosheid die haar tot wanhoop drijft, als we erin slagen over te stappen van een hoofdzakelijk financiële strategie, die zeker noodzakelijk, maar ontoereikend is, op een globalere strategie die gebaseerd is op een echte erkenning van onze bijzondere omstandigheden.
Geachte collega, mijnheer de commissaris, de ultraperifere regio' s zijn reeds het symbool van de verscheidenheid en dus van de rijkdom van Europese Unie.
Zij kunnen in de toekomst een proeftuin worden die de doelmatigheid van haar sociaal model het beste zal illustreren.
Daarvoor is durf, intelligentie en moed nodig.
Ik twijfel er niet aan dat die kwaliteiten zullen zijn terug te vinden in de voorstellen die de Commissie aan de Raad zal voorleggen.
Mijnheer de Voorzitter, mijnheer de commissaris, ik wil allereerst mevrouw Sudre complimenteren met haar zeer geslaagde verslag.
Ik breng tegelijkertijd de groeten over van de heer Sánchez, die graag aan dit debat had deelgenomen, maar vanwege zijn ziekte nog niet aanwezig kan zijn.
Hij heeft altijd het belang van dit verslag onderstreept en heeft veel werk verricht ten gunste van dit verslag.
De Europese Unie moet ervoor zorgen dat ook de ultraperifere regio's aan de ontwikkeling deel kunnen nemen.
De aangepaste maatregelen die zijn bedoeld om de ultraperifere regio's te steunen zijn gerechtvaardigd vanwege de ongunstige omstandigheden in die regio's.
Daar is vooral sprake van als de regio's zeer afhankelijk zijn van enkele of slechts een enkel middel van bestaan.
Bij de onderhandelingen met derde landen en internationale organisaties moet ook rekening worden gehouden met de specifieke gevoeligheid van bepaalde producten uit perifere regio's.
De uitbreiding van de Europese Unie mag er ook niet toe leiden dat die regio's buiten het regionaal en structuurbeleid vallen.
Onze fractie steunt ook een uitbreiding van artikel 299, lid 2 van het Europees Verdrag dat de positieve resultaten van de POSEI-programma's in perifere regio's consolideert.
De speciale positie van en de uitzonderlijke steun aan perifere regio's zijn gerechtvaardigd vanwege de voortdurend ongunstige omstandigheden daar. De verschillen moet men echter niet proberen te verkleinen met blijvende beperkingen op de regels van de interne markt of blijvende voorrechten bij de structuurfondsen.
Naar mijn mening is het zeer belangrijk dat de perifere regio's worden geïntegreerd in de trans-Europese verkeers-, energie- en telecommunicatienetwerken.
Het is ook nodig de mogelijkheden te onderzoeken voor nieuwe, op de perifere regio's gerichte maatregelen die de beleidslijnen en maatregelen aanvullen die de Europese Unie momenteel op haar grondgebied toepast.
De economische ontwikkeling van de regio's moet bijvoorbeeld door verschillende directe en indirecte belastingen worden gesteund.
Mijnheer de Voorzitter, mijnheer de commissaris, zoals mevrouw Sudre in haar goede en uitvoerige verslag naar voren brengt, staat het buiten kijf dat de ultraperifere regio' s vijf eigenschappen vertonen die een duurzame of langdurige handicap met zich mee brengen.
Ten eerste hebben zij, zelf leden van de Europese Unie, niet-communautaire landen tot buren; ten tweede liggen zij door de grote afstand tot Europa betrekkelijk afgezonderd; ten derde is hun lokale markt niet zo groot; ten vierde zijn de geografische en weersomstandigheden een hinderpaal voor de ontwikkeling van het endogeen potentieel, en ten vijfde zijn zij economisch afhankelijk van een gering aantal producten.
Dit leidt noodzakelijkerwijs tot de conclusie dat deze objectieve handicap op langere termijn, met het oog op de verwezenlijking van samenhang, alleen gecompenseerd kan worden met steun. Daarvoor moeten de noodzakelijke kredieten beschikbaar worden gesteld op grond van artikel 299, lid 2.
Met dit artikel zullen de ultraperifere regio' s misschien in staat zijn te ontsnappen aan de permanente begrotingsbesnoeiingen waarvan zij het slachtoffer zijn tijdens de begrotingsprocedure.
U, mevrouw Sudre, eist als vertegenwoordigster van de ultraperifere regio' s terecht solidariteit. Ik wil echter ook om uw solidariteit vragen bij de behartiging van de belangen van de doelstelling 1-gebieden, met dien verstande dat niet ingestemd mag worden met kredietverminderingen zolang sprake is van handicaps in vergelijking met de ontwikkelde Europese regio' s.
De toetssteen daarvoor is of wij bereid zijn ons te verzetten tegen de houding van de meeste fracties, zoals deze vandaag tijdens het begrotingsdebat tot uiting kwam. Zij hebben er immers mee ingestemd dat de nieuwe beleidsvormen niet met vers geld, maar met het geld van de nog niet volledig uitgewerkte beleidsvormen worden gefinancierd.
Hoe dichter wij in de buurt van de uitbreiding van de Unie naar het Oosten komen, hoe belangrijker deze vraag wordt.
Ik ben ervan overtuigd dat nu reeds duidelijk is dat zonder een wijziging van de financiële vooruitzichten dit probleem niet kan worden opgelost.
Laten wij gewoon doen wat een spreekwoord zegt: "Stel niet uit tot morgen wat je vandaag nog kunt verzorgen" .
Mijnheer de Voorzitter, mijnheer de commissaris, met dit verslag geeft het Europees Parlement een nieuwe impuls aan het beleid voor de ultraperifere regio's, zoals bedoeld in artikel 299, lid 2, van het Verdrag.
Hiermee wordt een antwoord geboden op het getalm van de Commissie en de vaak tegenstrijdige acties die zij de laatste tijd op dit gebied heeft ondernomen.
Het is de bedoeling dat alle artikelen van het Verdrag worden nageleefd, zij moeten stuk voor stuk in de praktijk worden gebracht en artikel 299, lid 2, mag daarop geen uitzondering vormen.
Wij hebben derhalve redenen te over om het belang van dit standpunt van het Europees Parlement te onderstrepen en de evenwichtige aanpak, deskundigheid en ervarenheid van de rapporteur, mevrouw Margie Sudre, te prijzen. Een woord van lof ook voor de bijdrage van al degenen die haar hun samenwerking hebben verleend, met name de andere zeven uit een ultraperifere regio afkomstige leden.
Aangezien de tijd dringt, zal ik mij tot het essentiële beperken.
Het is uiteraard belangrijk dat bij de ontwikkeling van beleidslijnen, uitzonderingsregelingen en specifieke maatregelen het rechtvaardigheidsbeginsel wordt toegepast zodat gelijke situaties op gelijke wijze en verschillende situaties op verschillende wijze worden aangepakt. Het is mijns inziens echter minstens even belangrijk dat de inwoners van zowel mijn regio als de overige ultraperifere gebieden een waardig leven kunnen leiden.
Daartoe dienen zij toegang te hebben tot productieactiviteiten die een toename van de zelfvoorzieningsgraad teweegbrengen.
Daar de economie van de ultraperifere regio's in artikel 299, lid 2, van het Verdrag zelf wordt gedefinieerd als een economie die afhankelijk is van één enkel of een beperkt aantal producten, moet diversificatie een prioritair streefdoel zijn. Tezelfdertijd moeten betere voorwaarden worden gecreëerd voor de vervaardiging van producten die beantwoorden aan de mogelijkheden en tradities van de betrokken regio.
Er mogen in geen geval stappen worden ondernomen om de weinige voordelen die wij ten aanzien van de overige gebieden genieten teniet te doen.
Op de Azoren wordt voornamelijk melk geproduceerd.
Ik kan alleen maar hopen dat de toepassing van artikel 299, lid 2, van het Verdrag een gunstige invloed zal hebben op de productieomstandigheden van datgene wat beantwoordt aan onze mogelijkheden en tradities.
Mijnheer de Voorzitter, dit Parlement - en met name de Commissie regionaal beleid, vervoer en toerisme - heeft steeds geijverd voor de opstelling van specifieke beleidsmaatregelen en programma's voor de ultraperifere regio's.
De unanieme goedkeuring van het verslag van onze collega, Margie Sudre, door de leden van de commissie toont aan dat het Europees Parlement trouw blijft aan een van zijn belangrijkste verplichtingen.
Met uw welnemen zou ik de rapporteur en de Commissie regionaal beleid, vervoer en toerisme dan ook met dit uitstekende verslag willen feliciteren.
De inwerkingtreding van het Verdrag van Amsterdam gaf uitsluitsel over de rechtsgrondslag en zorgde ervoor dat het toepassingsgebied van deze specifieke maatregelen werd uitgebreid.
Het landbouwbeleid is ongetwijfeld een van de gebieden waar de gevolgen van deze aanpak zich het sterkst doen gevoelen.
Dankzij de gedeeltelijke opheffing van een aantal beginselen van het GLB en de toepassing van specifieke programma's voor de ontwikkeling van de landbouw heeft men de ontvolking van eilandengroepen als die van de Azoren een halt kunnen toeroepen.
Ook de levensomstandigheden op het insulaire platteland zijn hierdoor aanzienlijk verbeterd.
De ervaring van de voorbije tien jaar en de nieuwe uitdagingen die de ontwikkeling van het gemeenschappelijk landbouwbeleid te wachten staan, leren ons dat deze programma's moeten worden herzien om de overlevingskansen van de betrokken regio's in het kader van de nieuwe concurrentieverhoudingen te waarborgen.
Het Verdrag bepaalt uitdrukkelijk dat de economische afhankelijkheid van een beperkt aantal producten een van de situaties is waarin de Europese instellingen specifieke maatregelen voor de tenuitvoerlegging van het communautaire beleid moeten vaststellen.
De landbouw en de economie van de Azoren zijn geheel afhankelijk van de melkproductie; een situatie die in heel de Europese Unie haar weerga niet kent.
Daarom hopen alle Azorianen dat de Commissie het GLB in het licht van het Verdrag, in het licht van het standpunt van het Parlement, spoedig zal aanpassen aan de situatie op de Azoren.
Mijnheer de Voorzitter, mijnheer de commissaris, als artikel 299, lid 2, niet in het Verdrag van Amsterdam was opgenomen, zouden wij hier vandaag dit uitstekende verslag van mevrouw Margie Sudre niet behandelen.
Ik wens de rapporteur overigens van harte te feliciteren met het uitstekende werk dat zij heeft verricht.
De bedoelde bepaling speelt een fundamentele rol. Met dit artikel erkent de Europese Unie immers de eigen aard van de ultraperifere regio's en verleent zij hun het recht op een specifieke, speciale behandeling op grond van deze eigenheid, die radicaal verschilt van die van de rest van het grondgebied van de Europese Unie.
Sinds de inwerkingtreding van het Verdrag van Amsterdam is deze erkenning bindend en heeft zij een grondwettelijk karakter, in tegenstelling tot de louter politieke waarde die voortvloeide uit de aan de Verdragen gehechte verklaringen.
Er zij op gewezen dat dit recht op eigenheid niet meer dan een uitvloeisel van het gelijkheidsbeginsel is. Krachtens dit beginsel wordt immers ook geëist dat verschillende situaties op verschillende wijze worden behandeld.
Reactionaire en veralgemeniserende interpretaties van het gelijkheidsbeginsel die een gelijke behandeling van verschillende situaties vooropstellen wijs ik van de hand.
Artikel 299, lid 2, is om drieërlei redenen een onontbeerlijk instrument. Ten eerste bevordert het de gelijke behandeling van de Europese burgers uit de ultraperifere regio's.
Ten tweede draagt het bij aan de correcte en volwaardige integratie van de ultraperifere regio's in de Europese Unie en de dynamiek van de grote interne markt.
Ten derde bereidt het de ultraperifere regio's optimaal voor op de uitdagingen van de mondialisering en de uitbreiding van de Europese Unie, waarvoor zij bijzonder kwetsbaar zijn. Alleen daarom willen wij dat artikel 299, lid 2, wordt toegepast.
Het ligt zeker niet in onze bedoeling een bevoorrechte status te verwerven.
Mijnheer de Voorzitter, mijnheer de commissaris, met artikel 299, lid 2, hebben wij onmiskenbaar een kwalitatieve sprong voorwaarts gemaakt. Deze dient evenwel gepaard te gaan met een kwalitatieve aanpassing van de specifieke behandeling die de Europese Unie aan de ultraperifere regio's moet toekennen.
De POSEI-prgramma' s zijn in dit opzicht ontoereikend.
De genoemde kwalitatieve vooruitgang moet tot uiting komen in de vaststelling en uitvoering door de Europese Unie van een globale en coherente strategie, zoals overigens uitstekend in het verslag van Margie Sudre wordt gesuggereerd.
De ultraperifere regio's en hun inwoners kijken vol verwachting uit naar de maatregelen die de Europese instellingen ter uitvoering van artikel 299, lid 2 zullen vaststellen.
Mijnheer de Voorzitter, in de eerste plaats wil ik de rapporteur, mevrouw Sudre, gelukwensen.
Naar mijn mening heeft zij een fantastisch stuk werk geleverd, terwijl ze tevens blijkt te beschikken over verbeeldingskracht, een kalm gemoed en het vermogen om overeenstemming en compromissen tot stand te brengen teneinde deze Vergadering en de Commissie een document te kunnen voorleggen dat volgens mij zijn nut en doelmatigheid zal weten te bewijzen.
Mijnheer de commissaris, ik denk dat deze kwesties u bijzonder vertrouwd zijn en dat u er ook open voor staat daar u zelf afkomstig bent uit een regio met een specifieke problematiek.
Er zijn drie regio' s in Europa waarvan de burgers een aantal specifieke problemen kennen, en dat zijn de bergregio' s, de insulaire regio' s en de ultraperifere regio' s.
De betreffende burgers stellen de positieve en verrijkende verscheidenheid van hun regio voorop, en zij eisen dat hun recht erkend wordt om van dezelfde kansen te profiteren die de overige burgers van de continentale regio' s geboden wordt.
Daartoe is een speciale behandeling vereist, die moet blijken uit de bereidheid om een aantal maatregelen een duurzaam karakter te geven.
Het gaat niet aan hier over een hele reeks omstandigheden te debatteren en dan te geloven dat het, als dat ideale, idyllische punt eenmaal bereikt is - om het zo te noemen - overbodig zou zijn geworden om nog meer maatregelen te treffen in de behandeling van deze drie regio' s, en met name van de ultraperifere regio' s waarover we vandaag debatteren.
Wij willen dat er wordt vastgehouden aan een behandeling gebaseerd op diversiteit.
Wij willen een gebied blijven - of meerdere, in dit geval - dat een speciale behandeling vereist.
De Europese Unie en u, mijnheer de commissaris, dienen zich ervan bewust te zijn dat die behandeling een duurzaam karakter verdient.
Dat is de boodschap die ik wilde overbrengen. Daarnaast wens ik mevrouw Sudre nogmaals geluk alsook alle leden van de verschillende commissies, aan wie we het te danken hebben dat we hier vandaag beschikken over het onderhavige verslag.
Dank u, mijnheer de Voorzitter, en ik wil een ieder van u, dames en heren leden van het Europees Parlement, bedanken voor uw bijdrage aan dit debat, ondanks het late uur.
Ik ben van mening dat dit debat van het uiterste belang is voor de hele Europese Unie, afgezien van het belang voor alle burgers die in onze zeven ultraperifere regio' s wonen.
Mevrouw de minister Margie Sudre, ik zou u willen bedanken voor de kwaliteit en de openheid van uw verslag.
Dit document staat volgens mij en mijn team vol met ideeën en voorstellen, het raakt aan de kern van de problemen en laat geen enkel punt van bezorgdheid van de ultraperifere gemeenschap onberoerd.
U heeft deze ver afgelegen regio' s als het ware hier in Straatsburg aan het woord laten komen - en dat gebeurt niet zo vaak. Deze regio' s hebben natuurlijk te kampen met handicaps die verband houden met hun perifere ligging, de afstand, gecombineerd met, voor de meeste, een insulaire ligging, en ook met andere vaak ongunstige economische en geografische omstandigheden, die echter ook een troef kunnen vormen.
Ik ben en blijf namelijk van mening, u heeft het overigens zelf gezegd, mevrouw Margie Sudre, dat deze regio' s in het hart van de Atlantische Oceaan, dicht bij het Amerikaanse continent en in het hart van de Indische Oceaan de rol van actieve grens van hun Unie kunnen en willen vervullen.
Verder stel ik vast dat de politieke lijn die aan de basis van uw verslag ligt, objectief gezien in grote mate aansluit bij de huidige aanpak van de Commissie.
Ik zal eerst onze globale aanpak inzake de ultraperifere regio' s toelichten en vervolgens zou ik graag iets zeggen over het werk dat nu door de Commissie wordt ondernomen om concreet vorm te geven aan deze aanpak.
Wat de aanpak van de Commissie betreft, had mijnheer Fruteau het zojuist over een lang rijpingsproces. Als ik uw woorden goed heb begrepen, staat de Commissie aan de basis van de ultraperifere aanpak en van de verschillende programma' s - Poseidom, Poseica, Poseima - waarmee die aanpak op gang kon komen.
Zij werd en wordt daarin altijd bijgestaan door het Parlement, zowel in de wetgevende fase - er bestaan, dames en heren parlementsleden, meer dan 700 wetgevende handelingen voor deze regio' s -, als in de lange implementatiefase ter plaatse.
Mijnheer Fernández Martín, die ik bedank voor zijn bijdrage, heeft zeer terecht de concrete resultaten opgesomd die er zo behaald zijn.
En onze rapporteur van afgelopen maart heeft daar de balans van opgemaakt.
Maar het Parlement en de Commissie hebben zich beseft dat we met een zich ontwikkelende gemeenschap de communautaire aanpak voor deze regio' s moeten verstevigen.
Bij de voorbereiding van de vorige Intergouvernementele Conferentie hebben zij daarom hun volle steun gegeven aan de onderhandelingen die hebben geleid - ik herinner me het nog zeer goed, omdat ik destijds de Franse onderhandelaar was voor het Verdrag van Amsterdam - tot het aannemen van artikel 299, lid 2.
Met dat artikel kunnen we niet alles doen, maar het stelt ons wel in staat ons optreden te versterken en, ik denk dat dat nodig is, uit te breiden en te verbeteren.
We mogen echter niet vergeten dat dit artikel 299, lid 2, ook stelt dat de communautaire samenhang en de eenheid van de interne markt geëerbiedigd moeten worden.
En dat betekent, dames en heren parlementsleden, dat wij - en ik zeg wel degelijk wij: u en ik - een evenwicht moeten vinden tussen het naleven van de algemene regels en de aanpassing van het beleid aan de specifieke behoeften van de ultraperifere regio's.
We moeten dus eigenlijk, zoals mijnheer Marques het zojuist zei, gelijkheid van kansen nastreven voor alle burgers, maar daarbij het midden houden tussen de twee voorwaarden die ik zojuist heb opgenoemd en die ik nog eens herhaal: aanpassing voor de regio' s die dat nodig hebben, en naleving van de gemeenschappelijke regels die vermeld staan in artikel 299.
Naar dat evenwicht, dames en heren, moeten we van geval tot geval zoeken.
Ik wil u graag een voorbeeld geven.
In uw verslag, mevrouw Sudre, wordt terecht benadrukt dat ons optreden op de lange termijn gericht moet zijn.
Mijnheer Ripoll heeft zojuist eveneens het belang onderstreept van de duurzaamheid en de continuïteit van de maatregelen die we nemen, juist omdat ook de handicaps structureel zijn.
Hoe staat het nu daarmee?
Sommige maatregelen, zoals de POSEI-landbouwverordeningen, zijn van onbepaalde duur.
Op vele terreinen daarentegen, zoals op het gebied van belastingen of douane, vergen de samenhang van het Gemeenschapsrecht en de eenheid van de interne markt dat er een termijn wordt gesteld, hoewel die meestel zeer lang is, met bij voorkeur een tussentijdse evaluatie.
Dames en heren, in ons verslag van 14 maart wordt naar mijn mening een strategie geschetst waardoor de Europese Unie doelmatiger kan bijdragen tot de duurzame ontwikkeling van deze ultraperifere regio' s en zo artikel 299, lid 2, concreet ten uitvoer kan leggen.
Die samenhangende, globale strategie moet het in onze ogen mogelijk maken echt de kwaliteitsslag te maken waar in uw verslag, mevrouw de minister, om gevraagd wordt.
Die strategie is gebaseerd op drie hoofdlijnen: steun aan traditionele producten, landbouw en visserij.
Dat is het eerste punt.
Ondersteuning van het aanzwengelen, de modernisering en de diversifiëring van de economische activiteiten door een beter gecoördineerd en gerichter gebruik van de communautaire instrumenten waarover we beschikken.
Dat is de tweede hoofdlijn.
En ten slotte, versterking van de samenwerking met de landen die in politiek en geografisch opzicht rond deze ultraperifere regio' s gelegen zijn.
Dat is het derde punt.
En de combinatie, het samenspel tussen deze hoofdlijnen, de samenhang van deze globale strategie moet ervoor zorgen dat we echt vooruit komen.
Mevrouw Margie Sudre leek zich zojuist nogal ongerust uit te laten over wat zij een soort terughoudendheid of reserve bij de Commissie noemde.
Ik zou haar willen zeggen, en we kennen elkaar goed, ik ben nu iets meer dan een jaar commissaris, dat ik goed begrepen heb dat je om te slagen en vooruit te komen - en u kunt daarbij op mijn steun rekenen - de benodigde stappen een voor een moet zetten.
Dat verslag van 14 maart was een van die verplichte stappen.
Ik heb eerlijk gezegd begrepen dat het verslag, hoewel het niet overal meteen op antwoordde, in elk van de ultraperifere regio's toch een relatief positieve en constructieve weerklank heeft gevonden.
We hadden dat verslag nodig.
Ik had dat verslag nodig in mijn college om met succes de volgende stappen te kunnen plannen.
Maar wat u gezegd heeft, mevrouw Sudre, vat ik op als een soort signaal om de daadkracht van de Commissie te ondersteunen.
Te zijner tijd zullen we dezelfde inspanning moet leveren om de Raad te steunen en ook zo' n signaal af te geven aan de Raad.
Hoe, dames en heren parlementsleden, legt de Commissie deze aanpak ten uitvoer?
Over het geheel genomen kan ik zeggen dat de werkzaamheden naar wens verlopen.
Voor de voorbereiding van de noodzakelijke voorstellen werkt de Commissie natuurlijk samen met de lidstaten en de betrokken regio' s.
Dat is een constructieve aanpak en samenwerking. Soms hebben wij echter moeten wachten en in sommige gevallen wachten wij nog steeds op de gedetailleerde aanvragen of zelfs op meer informatie die noodzakelijk is om een standpunt in te nemen en onze eigen voorstellen voor te bereiden.
In Feira hebben we de balans opgemaakt van de voortgang van de werkzaamheden en dat zullen we bij de Europese Raad van Nice natuurlijk weer doen.
In het verslag van mevrouw Sudre wordt een aantal van die dossiers genoemd en ik wil graag concreet aangeven hoe ver we zijn.
Op landbouwgebied bereiden we de wijziging voor van de verordeningen die op de POSEI-programma' s gebaseerd zijn.
Zoals door u bepleit wordt, willen wij ernaar streven de communautaire steun voor productie en bevoorrading te verbeteren.
Dat vloeit voort uit langdurig overleg met de staten en de betrokken regio' s.
We werken eraan om die voorstellen in de loop van deze herfst in te kunnen dienen.
Wat de landbouw betreft, zou ik graag in het bijzonder een paar woorden richten tot de twee parlementsleden die hier een regio vertegenwoordigen die ik heb leren kennen en liefhebben, de Azoren, want daar heb ik mijn eerste officiële bezoek als commissaris afgelegd.
Mijnheer Costa Neves en mijnheer Casaca, u heeft een traditionele sector in uw regio genoemd, de melkproductie.
Ik begrijp de bijzondere kwestie van de melkquota op de Azoren.
Ik moet echter eerlijk zeggen dat dit reële probleem niet op het daarvoor geijkte moment gesignaleerd is en dus geen deel uitmaakt van het programma dat afgelopen maart door de Commissie gepresenteerd is.
De Commissie is zich echter bewust van dit probleem voor de Azoren en omdat ik het ter plaatse gezien heb, zeg ik nog eens dat die melk namelijk een bijna uniek product is.
Het is echter niet mogelijk de quota te verhogen, noch de Azoren vrij te stellen van betaling van de extra heffingen voor overschrijding van die quota.
Uw land, Portugal, heeft de Commissie verzocht dit vraagstuk te bekijken met artikel 299, lid 2, als invalshoek.
Onze diensten hebben dat onderzoek in nog niet afgerond.
Dat wilde ik zeggen over dit ad hoc probleem dat u beiden terecht weer aan de orde heeft gesteld.
Op het gebied van het gemeenschappelijk visserijbeleid, dat door mevrouw Attwooll werd genoemd, worden de voornaamste initiatieven in de loop van volgend jaar opgestart, maar ik wil zeggen dat er op dit moment al hard over wordt nagedacht.
Ten aanzien van het in gang zetten van de diversifiëring van de economie hebben we op verschillende cruciale terreinen vooruitgang geboekt.
De Commissie heeft afgelopen juli een belangrijke beschikking uitgevaardigd ten aanzien van de wijziging van de richtsnoeren voor staatssteun voor regionale doeleinden, waardoor steunmaatregelen om de kosten voortvloeiende uit de ultraperifere ligging te compenseren nu zijn toegestaan.
Dat is een belangrijk en positief punt, hoewel de betreffende maatregelen niet-degressief en niet in de tijd beperkt zijn.
Daarmee wordt, zo lijkt me, tegemoet gekomen aan een verzoek dat vaak door die regio' s gedaan wordt.
De structuurfondsen: als commissaris die via het regionaal beleid een groot deel van die fondsen onder zijn hoede heeft, wil ik daar graag iets over zeggen.
Zij spelen een essentiële rol.
Het bedrag dat voor doelstelling 1 aan de ultraperifere regio' s is toegekend, bedraagt, u weet het, dames en heren, voor de nieuwe periode 2000-2006 acht miljard zevenenzeventig miljoen euro.
Ten opzichte van de vorige periode is dat een verhoging van 70% en eerlijk gezegd, mijnheer Fruteau, u die zo' n vurige oproep deed tot concrete maatregelen, hier is er een.
Ik weet dat het niet de enige is die u verwachtte en die u nodig heeft, maar hier heeft u een maatregel waarvoor we overigens verantwoording schuldig zijn aan het Europees Parlement en aan iedereen die de ontwikkeling van de regio' s ter harte gaat.
70% verhoging, acht miljard euro, dat geld, en dat is geen gemakkelijke opdracht, zullen we goed en doelmatig moeten gebruiken ten gunste en ten dienste van de mensen, de lokale projecten, de burgers, de economische, sociale en menselijke ontwikkeling, de lokale democratie. Bij het gebruik moet er rekening gehouden worden met de nieuwe verordening inzake de structuurfondsen, wat wil zeggen dat we striktheid en doorzichtigheid moeten betrachten en ervoor moeten zorgen dat er een echt partnerschap komt met al diegenen die deel kunnen hebben aan een goed beheer dat natuurlijk de termijnen respecteert.
Die regel voor de termijnen, die sinds de algemene verordening van na Berlijn zeer streng is, is hier natuurlijk van toepassing, net als overal.
Mijnheer Markov, bij het opsommen van deze cijfers ziet men eerlijk gezegd duidelijk dat we ver verwijderd zijn van de daling die u zojuist vreesde, maar ik heb goed begrepen dat u het had over het toekomstige vooruitzicht voor de uitbreiding - ik zal daar zodadelijk iets over zeggen - en dat u het niet alleen had over de ultraperifere regio's, maar ook over de doelstelling 1-regio' s.
Eerlijk gezegd is er momenteel en de komende zeven jaar, 2000-2006, allesbehalve sprake van een daling.
Boven op dat aanzienlijke, maar noodzakelijke bedrag, dat gerechtvaardigd wordt door staat van de economische ontwikkeling en door de problemen die verband houden met de werkloosheid in deze regio' s, komen nog eens de kredieten van de vier communautaire initiatieven Urban, LEADER, INTERREG en EQUAL.
Deze aanzienlijk bedragen, dames en heren, geven niet alleen uitdrukking - ik zeg het nog eens, omdat ik het geloof - aan de terechte solidariteit met deze regio' s, maar ook aan de erkenning van de sleutelrol die ze kunnen en moeten spelen als vooruitgeschoven posten, als - ik neem uw eigen term over, mevrouw de minister - de actieve grenzen van de Unie in de regio' s waar ze zich bevinden.
De komende dagen zal ik de gelegenheid hebben namens de Commissie verschillende regionale programma' s te ondertekenen die definitief goedgekeurd zijn of dat in de komende dagen zullen worden. Het enig programmeringsdocument voor Réunion, via de schriftelijke procedures die bijna zijn afgerond, de enige programmeringsdocumenten van de drie andere overzeese Franse departementen - Martinique, Guadeloupe en Guyana - en het enig programmeringsdocument voor Madeira en de Azoren zijn, u weet het, op 28 juli ondertekend.
Rest nog het enig programmeringsdocument voor de Canarische Eilanden, dat zich in de onderhandelingsfase bevindt.
Dat wat betreft de concrete tenuitvoerlegging van de programmering van het regionaal beleid en de aanzienlijke middelen die ermee gemoeid zijn.
Dames en heren parlementsleden, de Commissie bereidt verder initiatieven voor om sommige bepalingen van de structuurfondsen te wijzigen, met als doel de uitwerking voor de ultraperifere regio' s nog efficiënter te maken door het vrijmaken van communautaire steun voor economische marktdeelnemers te vergemakkelijken.
Ik weet dat er op deze initiatieven werd gewacht, u heeft dat herhaald door de vrees uit te spreken dat de Commissie terughoudend was.
Er is geen enkele reserve en geen enkele terughoudendheid.
Gelooft u mij dat ik op mijn plaats met mijn collega' s uiterst constructief en eerlijk te werk ga.
Het is niet altijd eenvoudig concreet vooruitgang te boeken op de initiatieven die u verwacht.
Ik had het basisverslag van 14 maart nodig en terwijl ik vorder, en ik vorder nu snel, moet ik ook verzekerd zijn van daadwerkelijke juridische zekerheid.
Dat is geen voor de hand liggend of verwaarloosbaar punt, zelfs niet bij de interpretatie van artikel 299, lid 2.
Afgezien van de initiatieven die we in de komende weken zullen ontvouwen, zal deze gedachtenlijn overigens worden doorgetrokken in het tweede cohesieverslag dat, zoals u gevraagd heeft, de gevolgen van de uitbreiding op de regionale ongelijkheden zal evalueren.
Dat verslag, dat ik komend voorjaar zelf zal komen presenteren, zal het uitgangspunt vormen van een groot debat over het toekomstig regionaal beleid, over het toekomstig cohesiebeleid voor de periode 2006-2013.
Ik hoop dat men in dat debat bijzonder veel aandacht blijft schenken aan de ontwikkeling van de ultraperifere regio's.
Ik ben nauw betrokken bij de steun en de ondersteuning die aan deze regio' s gegeven kan worden, en ik begrijp dus, dames en heren, de ongerustheid over de uitdaging van de uitbreiding die hier en daar leeft, in uw regio' s, net als in de doelstelling 1-regio' s die ik regelmatig bezoek.
Mijnheer Pohjamo, u heeft die ongerustheid zojuist zelf ter sprake gebracht, toen u het woord voerde namens de heer Sanchez en ons wees op zijn werk en betrokkenheid. Ik zou u willen vragen hem beterschap toe te wensen, gezien de gezondheidsproblemen waarmee hij momenteel te kampen heeft.
De heer Markov heeft dit vraagstuk eveneens ter sprake gebracht.
We moeten geen angst hebben voor de uitbreiding.
Over het geheel genomen is het een uitdaging die we aan moeten gaan in het belang van de Unie, van haar stabiliteit voor het Europees continent, van de vrede, van de democratie en zelfs van de goede werking en de nieuwe kansen van de interne markt.
Natuurlijk kan de uitbreiding niet zomaar en op een willekeurig moment geschieden.
Daar zijn regels voor, daar werken we aan, we bereiden ons op voor, maar, dames en heren parlementsleden, het is niet zo dat omdat zeer arme Oost-Europese regio' s vanaf 2003 tot de Unie toe mogen treden - en u weet heel goed dat ze zeer, zeer arm zijn -, de arme regio' s in West- of Zuid-Europa, of de ultraperifere regio' s door de uitbreiding plotsklaps geen moeilijkheden meer kennen.
In die regio' s bestaan er, we weten het, structurele moeilijkheden en daarom ben ik objectief van mening dat zij gezien hun reëel ontwikkelingsniveau duurzame steun vanuit het regionaal beleid en speciale maatregelen nodig hebben.
Dames en heren parlementsleden, zoals met name mijnheer Medina Ortega, die dit vraagstuk heeft benadrukt, weet, worden er ook verschillende belasting- en douanedossiers behandeld, bijvoorbeeld de dossiers die de Canarische Eilanden, de Azoren en Madeira aangaan.
Ook zou ik het belastingstelsel van Frankrijk voor de overzeese regio' s, de overzeese departementen willen vermelden.
Ik kan u verzekeren dat de Commissie veel aandacht aan die onderwerpen zal wijden.
Op al deze terreinen, nogmaals, verwacht ik dat er snel een aantal initiatieven genomen kan worden, en dat we die initiatieven tijdens de bijeenkomst in Nice aan de Raad kunnen voorleggen.
Dit strookt overigens, mevrouw Margie Sudre, met de wens die de president van de Franse republiek, de fungerend voorzitter van de Europese Raad, en de premier van Frankrijk onlangs uitdrukten.
Ook andere onderwerpen krijgen veel aandacht van de Commissie.
Ik denk, mijnheer Medina Ortega, aan een punt dat u heeft opgeworpen, namelijk het vervoer, een punt dat mij al sinds lange tijd interesseert. Verder denk ik aan energie, hernieuwbare energie, zelfvoorziening op energiegebied en toegang tot de verschillende communautaire programma' s.
Maar ik wil hier met name een punt vermelden dat bijzonder belangrijk is voor de toekomst van deze regio' s.
Het gaat om de informatiemaatschappij.
Dames en heren, die nieuwe technologieën, die informatiemaatschappij is geen luxe van de rijkste regio' s van Europa.
Integendeel, ik denk zelfs dat die nieuwe technologieën, de toegang tot internet en alle beroepen die er verband mee houden, een kans vormen voor de perifere en ultraperifere regio's.
Daarom heb ik er persoonlijk voor gezorgd dat een aanzienlijk deel van de structuurfondsen besteed wordt aan de informatiemaatschappij en aan de toegang van landbouwers en het MKB tot die informatiemaatschappij.
Het is nu van belang dat er in het kader van de enige programmeringsdocumenten een groot aantal projecten wordt gepresenteerd, maar naast dit optreden ter plekke moeten we tegelijkertijd diepgravend gaan nadenken over de voor elk van deze ultraperifere regio' s specifieke behoeftes en toegang tot de informatiemaatschappij.
Welke invloed zou de informatiemaatschappij kunnen hebben op de ontwikkeling van uw regio' s, met name op het gebied van elektronische handel, bestuur, afstandsonderwijs, telegeneeskunde, waarvan ik op de Azoren zelf de zeer positieve en concrete resultaten heb gezien?
De Commissie heeft daarnaar een onderzoek opgestart, waarvan we de resultaten medio 2001 zullen hebben.
Die resultaten zullen een rol spelen in het oriëntatiedebat dat gezamenlijk met de nationale en regionale overheden gevoerd zal worden.
Dames en heren, de derde hoofdlijn betreft de regio' s in hun eigen geografische zone.
Twee zaken gaan ons daarbij met name aan het hart.
Ten eerste dat men rekening houdt met hun belangen in de onderhandelingen over de verschillende handelsakkoorden die wij af gaan sluiten.
Zo zullen we een studie laten verrichten naar de gevolgen die de tenuitvoerlegging van de nieuwe overeenkomst met de ACS-landen met zich mee kan brengen voor de ultraperifere regio's.
Verder willen wij, net als u, de onderlinge samenwerking tussen ultraperifere regio' s stimuleren en tussen hen en hun geografische buren.
Ik benadruk dat het programma INTERREG 3, waar ik verantwoordelijk voor ben, daarvoor de noodzakelijke middelen verschaft, aangezien er in onderdeel B, en ik heb daar in het bijzonder op toegezien, echt voorrang, en dus ook veel geld, wordt vrijgemaakt voor deze vorm van regionale samenwerking.
Ten slotte wil ik drie belangrijke punten uit uw verslag aanroeren, mevrouw Sudre.
Ten eerste vraagt u naar ons toekomstig optreden en vraagt u een meerjarig programma.
Ik wil u eenvoudigweg de zienswijze van de Commissie uiteenzetten.
Met ons verslag van afgelopen maart zijn, zoals ik zojuist gezegd heb, de hoofdlijnen van een strategie vastgelegd.
Wij hebben er ons toe verbonden op die basis jaarlijkse actieprogromma' s te presenteren, met tijdschema' s waardoor we onze aanpak kunnen aanpassen.
We hebben de Interne Groep voor de ultraperifere regio' s, die verschillenden van u lof hebben toegezwaaid, reeds opdracht gegeven het eerste programma 2001 voor te bereiden.
Die groep heeft ook de taak, en daarmee ga ik in op een ander punt uit uw verslag, permanent de verschillende door de Commissie voorbereide initiatieven te onderzoeken - dat was een aanbeveling die u had gedaan - om erop toe te zien dat er over de hele linie in alle communautaire beleidsterreinen rekening gehouden wordt met de wettige belangen van de ultraperifere regio's.
En ik zal ervoor zorgen dat die groep maand na maand goed zijn werk doet.
Het derde punt betreft het partnerschap Europa-staten-regio' s.
Dat partnerschap is een waardevol onderdeel van de ultraperifere aanpak.
Het is van toepassing op de concrete dossiers, maar moet ook zorgen voor een regelmatige uitwisseling van inzichten over alle onderwerpen die de regio' s aangaan.
Op 23 november 1999 is er een partnerschapsdag gehouden, waaraan veel mensen hebben deelgenomen.
In de loop van 2001 zou er opnieuw een dergelijke bijeenkomst georganiseerd kunnen worden, wanneer we verder zijn gevorderd in de verwezenlijking van het in maart gepresenteerde programma.
Ter afsluiting wil ik er mij voor verontschuldigen dat ik waarschijnlijk te lang van stof was, maar dit zijn belangrijke onderwerpen waar ik persoonlijk veel waarde aan hecht. Ik zou graag de slotalinea van ons verslag van afgelopen maart aanhalen en zeggen dat in onze ogen de toekomst van deze regio' s grotendeels bepaald zal worden door het succes van de strategie die we in dit verslag hebben voorgesteld, maar dit succes zal ook van groot belang zijn voor de Europese Unie in haar geheel, want zij zal zo ook haar vermogen bewijzen om met succes een van de meest ingewikkelde uitdagingen aan te gaan waarvoor zij zich geplaatst ziet.
Dames en heren parlementsleden, nog een paar afsluitende woorden.
Op basis van het verslag van maart werk ik samen met mijn collega' s actief aan de initiatieven die ik heb genoemd.
Ik zal erop toezien, dat is mijn prioriteit, dat er concreet vorm wordt gegeven aan deze initiatieven en dat de meeste hiervan in Nice kunnen worden gepresenteerd.
Verder zal ik er met u, als u dat wilt, voor ijveren om een dialoog te voeren over wat er in Europa op het spel staat - en de toekomst en de plaats van de ultraperifere regio' s maken daar deel van uit.
Zodra de Intergouvernementele Conferentie is afgerond zal ik de komende maanden elk van deze regio' s bezoeken, zoals ik bij de Azoren heb gedaan, om u te ontmoeten, om met u te werken, om sociale en politieke groeperingen, burger- en beroepsgroepen te ontmoeten en om ook, zoals ik dat regelmatig doe, een dialoog aan te gaan met de burgers van uw regio' s.
Hartelijk dank, mijnheer Barnier.
Het debat is gesloten.
De stemming vindt morgen om 12.00 uur plaats.
(De vergadering wordt om 24.00 uur gesloten)
Goedkeuring van de notulen van de vorige vergadering
De notulen van de vergadering van gisteren zijn rondgedeeld.
Geen bezwaren?
Mijnheer de Voorzitter, ik wil u vragen mijn naam aan de presentielijst van gisteren toe te voegen.
Ik was bij de hoofdelijke stemmingen aanwezig en kan dat ook aantonen, maar ik had mijn naam niet op de lijst gezet.
Dat zal alsnog gebeuren, mevrouw Rothe.
Mijnheer de Voorzitter, dit lijkt mij een goed moment om een kwestie aan de orde te stellen die gisteren tijdens de stemmingen rees.
U zult zich herinneren dat er één stemming was, de stemming over mijn verslag, die werd beslist met een meerderheid van één stem.
Ik wil zeker de discussie over dit onderwerp niet heropenen.
Het Voorzitterschap heeft deze discussie gesloten verklaard en ik accepteer dat volledig.
Nadat het besluit echter was genomen, meldde een groot aantal leden van dit Parlement dat hun machines niet hadden gewerkt, enzovoort.
Ik bedacht toen plotseling dat er, gezien het alarmerende aantal gevallen waarin allerlei machines niet werken, serieuze problemen kunnen ontstaan. Nadat de uitslag van een stemming bekend is gemaakt, is er volgens het huidig Reglement immers geen enkele mogelijkheid meer om de discussie over het betreffende vraagstuk te heropenen.
Het is dan bijvoorbeeld niet ondenkbaar dat door een technische storing een groot aantal stemmen in een bepaald gedeelte van dit Parlement niet wordt meegeteld. De uitslag van een dergelijke stemming doet dan twijfels rijzen over de doeltreffendheid van onze besluitvorming.
Er moeten voor dergelijke situaties wellicht voorzieningen worden getroffen in het Reglement.
Ik hoop dat u met mij van mening bent dat dit een belangrijk punt van orde is.
Ik herinner me de kwestie heel goed, mijnheer Evans, en wij zullen dit dan ook aan het Bureau voorleggen.
Uiteraard zal ik de Voorzitter in kennis stellen van wat u nu gezegd hebt.
Mijnheer de Voorzitter, laten wij afgezien van deze motie van orde ook bedenken dat de tolken heel vriendelijk tegen ons zijn en de zin "mijn machine werkte niet" soms niet vertalen als "ik werkte niet".
Mijnheer de Voorzitter, ik wil uit hoofde van artikel 38 of 64 van het Reglement een opmerking maken over de vergadering van de Commissie die vandaag plaatsvindt.
Ik wil commissaris Lamy verzoeken met spoed een verklaring af te leggen in dit Parlement over de vraag waarom hij parlementair onderzoek naar een artikel dat bekend staat als "alles behalve wapens" probeert te voorkomen.
Dit heeft ingrijpende gevolgen voor dit Parlement, voor de ACS-landen en voor heel Europa.
Ik zeg ingrijpende gevolgen, omdat dit Parlement meer democratische rekenschap en verantwoording wil.
Dit specifieke vraagstuk zal niet alleen een weerslag hebben op dit Parlement, maar op de meeste Europese lidstaten, met name op die landen die producten hebben als bananen - een sterk lokale productie - rijst en suiker.
Om democratische rekenschap en verantwoording te garanderen moet de heer Lamy deze verklaring vandaag nog afleggen.
Hij voelt schijnbaar niets voor een discussie over dit vraagstuk met het Parlement.
Het is echter een heel belangrijk vraagstuk.
Mijnheer de Voorzitter, de heer Evans is zojuist teruggekomen op de stemming van gisterochtend. Hij sprak met name over de stemming tijdens welke een aantal amendementen met één stem verschil is aangenomen.
Volgens mij doet het Parlement er goed aan zich te houden aan de huidige regels omdat, zoals een collega terecht heeft opgemerkt, het heel vaak niet de apparatuur is die het laat afweten, maar de leden die vergeten te stemmen. Als men dan achteraf de stemming kan corrigeren, komt er nooit een einde aan de procedure.
Dat is wel heel duidelijk gebleken bij de eindstemming over het verslag van de heer Evans.
Als ik had geweten dat de achteraf toegevoegde onthoudingen en tegenstemmen zwaarder zouden wegen dan de stemmen vóór het verslag van de heer Evans, zou ik mijn fractie hebben gevraagd tegen het verslag-Evans te stemmen en dan zou het niet zijn aangenomen.
Zo ziet u in wat voor absurde situaties we terechtkomen als het mogelijk wordt een stemming te herzien. Ik geloof dat we ons beter kunnen houden aan de huidige regels.
Geachte collega' s, wij zullen de zaak hoe dan ook tijdens de volgende bijeenkomst van het Bureau aan de orde stellen.
Mijnheer de Voorzitter, ik wil nog even iets toelichten, met name aan het adres van de heer Goebbels. Ik had het niet over individuele leden die melding maken van problemen met hun machines of iets dergelijks.
Ik maak mij zorgen over de mogelijkheid van een algemene storing in een groot aantal machines en over de regels die dan twijfels doen ontstaan over de besluiten van dit Parlement.
Ik verzeker de heer Goebbels ook dat ik er absoluut geen bezwaar tegen heb dat zaken met een meerderheid van één stem worden beslist.
In 1979 werd de Britse Labourregering met een meerderheid van één stem weggestemd en daartegen heb ik nooit bezwaar aangetekend.
(De notulen worden goedgekeurd)
Voedselveiligheid
Aan de orde is het verslag (A5-0272/2000) van de heer Bowis, namens de Commissie milieubeheer, volksgezondheid en consumentenbescherming, over het Witboek van de Commissie over voedselveiligheid (COM(1999) 719 - C5-0136/2000 - 2000/2082(COS)).
Mijnheer de Voorzitter, tot mijn genoegen mag ik u vandaag verzoeken mijn verslag over het Witboek over voedselveiligheid aan te nemen.
Ik wil ook uw aandacht vestigen op de negentien amendementen die zijn ingediend op dit verslag.
Zestien daarvan aanvaard ik.
De drie die ik niet accepteer zijn de amendementen 14, 16 en 17. Daarnaast prefereer ik amendement 15 boven 5, en amendement 10 boven 6.
Zoals Feuerbach al zei: "der Mensch ist, was er ißt ", de mens is wat hij eet.
Wij zijn wat wij eten - en helaas geldt dat ook voor mij.
Ik ben duidelijk wat ik eet.
Maar nu serieus. Als gevolg van slecht eten lijden sommige mensen aan langdurige ziekten en overlijden anderen zelfs doordat het voedsel dat zij eten hun lichaam heeft vergiftigd.
In de afgelopen decennia hebben wij een heleboel schandalen gehad: olijfolie, verontreinigde wijn, mineraalwater, rundvlees, dioxinen en rioolslib Wij hebben nieuwe woorden geleerd, zoals E. coli, salmonella en listeria.
Er hebben zich verontrustende ongelukken en schandalen voorgedaan die geleid hebben tot angst, paniek en openbare onderzoeken.
Onze kiezers overal in Europa verwachten van ons dat wij hen geruststellen en hen zeggen dat het voedsel dat zij eten veilig is en het water dat zij drinken drinkbaar.
Zij hebben geen vertrouwen meer in het huidige maatregeleninstrumentarium om de risico's in het traject "van boer tot bord", zoals dat tegenwoordig vaak wordt genoemd, te beheersen en weg te nemen.
De waarheid is dat je risico's natuurlijk nooit helemaal kunt uitsluiten.
Dat ligt gewoon niet binnen ons bereik.
Er zullen altijd risico's blijven, of ze nu samenhangen met diervoeders en bestrijdingsmiddelen in de landbouw of met verwerking, vervoer, koeling, opslag of verkoop van voedsel.
En dan zijn er nog de risico's bij de mensen thuis, in de keuken, in de provisiekast en de risico's die samenhangen met de manier waarop wij het eten bereiden.
Wij kunnen risico' s weliswaar niet helemaal uitsluiten, maar we kunnen wel actie ondernemen om ze op te sporen en aan te pakken.
Daarvoor zijn nieuwe maatregelen nodig.
Wij moeten zorgen voor een wetgevingskader, voor goede voorlichting en goede praktijken op het gebied van voedsel, veevoer, pesticiden, dioxinen, etikettering, additieven, nieuwe voedingsmiddelen, enzovoort.
Daarnaast is er een nieuwe instantie nodig die het vertrouwen van het publiek en het respect van de lidstaten moet herstellen.
In mijn verslag stellen wij voor een Europese autoriteit voor voedselveiligheid op te richten. Deze instantie moet gezaghebbend, onafhankelijk, objectief, controleerbaar, transparant en begrijpelijk zijn.
Zij moet zich vooral richten op de veiligheid en zij moet volgens wetenschappelijke methoden werken.
Haar taak is risico's te beoordelen en vervolgens advies uit te brengen over de aanpak van die risico's.
De taak van de Commissie is risicobeheer en risicobeheersing.
De taak van het Parlement is de controle op en de bewaking van beide.
Wij hebben een vroegtijdig waarschuwingssysteem.
Dit systeem moet worden verbeterd. Er kan echter alleen snel verantwoording over dit systeem worden afgelegd aan het Parlement, indien het onder het gezag van de Commissie blijft vallen.
Het systeem moet ook dichtbij de EAV zijn gesitueerd en qua werkwijze nauw bij de EAV aansluiten.
Het werkgebied moet zodanig worden uitgebreid dat het ook diervoeders omvat.
De directeur van de EAV zal een centrale rol spelen.
Hij of zij moet worden benoemd door de Commissie. Die moet echter eerst de Commissie milieubeheer, volksgezondheid en consumentenbeleid en waarschijnlijk ook andere commissies, zoals de Commissie landbouw en plattelandsontwikkeling, daarover raadplegen.
Er moet jaarlijks een verslag worden uitgebracht en aan het Parlement gepresenteerd. Ook moeten risicoverslagen worden voorgelegd aan de Commissie, het Parlement en de Raad.
Het bestuur dient te bestaan uit mensen met ervaring op uiteenlopende gebieden, zoals productie, verwerking, detailhandel, consumptiegedrag wetgeving, enzovoort. De wetenschappers moeten een beoordelingsrapport indienen bij het bestuur.
Het bestuur dient vervolgens te zorgen voor een verslag in voor de consument begrijpelijke taal. Ook moet het aanbevelingen voor risicobeheer toevoegen en het verslag aan de Commissie en ons voorleggen.
Wij moeten nauw samenwerken met de nationale voedselveiligheidsdiensten en met internationale instanties.
Het werk van de huidige vijf wetenschappelijke comités en het Wetenschappelijk Stuurcomité moeten daarin worden ondergebracht.
Het moet een klein hoofdkwartier krijgen, met een professionele staf dat gemakkelijk toegankelijk is voor de Commissie en het Parlement, al hoeven wij de locatie niet vandaag te bespreken.
Ik dank mijn collega's van alle partijen en alle lidstaten.
Ik dank hen voor de constructieve dialoog die wij hebben gehad.
Ik dank de Commissie en haar medewerkers.
Ik dank de Raad en het Franse voorzitterschap voor de steunbetuigingen die zij ons hebben gestuurd.
Ik dank het secretariaat van het Parlement.
Wij hebben hier een voorstel dat kan bijdragen tot een betere veiligheid van ons voedsel. Hierdoor zal het vertrouwen van het publiek in de verschillende landen die wij hier vertegenwoordigen, worden hersteld.
Ik hoop dat het Parlement dit voorstel zal steunen.
(Applaus)
, rapporteur voor advies van de Commissie landbouw en plattelandsontwikkeling.
(ES) Mijnheer de Voorzitter, mijnheer de commissaris, je kunt het met dit voorstel van de Commissie moeilijk oneens zijn, want het staat bol van goede ideeën en goede bedoelingen.
Hij toont daarin duidelijk het belang aan van een onafhankelijke en deskundige voedselautoriteit die wel bevoegd is om risico's te beoordelen, maar niet om risico's of crises te beheren. Dat zijn taken die, net als de indiening van wetgevingsvoorstellen, tot de bevoegdheid van de Commissie behoren.
Mijnheer de commissaris, het Parlement zal de instelling van een voedselautoriteit steunen. Wij steunen ook de tot het garanderen van voedselveiligheid strekkende wetgevingsvoorstellen die u ons heeft gedaan.
Ik wil echter op een fundamenteel punt wijzen: zelfs met de best mogelijke wetgeving en een voortreffelijke Voedselautoriteit die onberispelijk wetenschappelijk werk doet, zijn wij er nog niet.
Er kunnen zich opnieuw voedselcrises voordoen. Telkens wanneer dat gebeurt, worden de veiligheid van de consumenten, de geloofwaardigheid van de instellingen en de belangen van de landbouw en de voedingsindustrie bedreigd.
Als bovendien de reactie op een dergelijke crisis tekortschiet, wordt het probleem groter en loopt het uit de hand.
Voedselveiligheid is allerminst van ondergeschikt belang. Het gaat hier om de volksgezondheid en de stabiliteit van de voedingsmiddelenmarkt.
Ik wil de Commissie daarom vragen wat zij denkt te doen om de doelstellingen van het Witboek te verwezenlijken.
Het is recentelijk gebleken dat de crises niet door een gebrek aan wetenschappelijke kennis of door het ontbreken van passende wetgeving zijn ontstaan.
Het probleem werd steeds veroorzaakt doordat iemand fraude pleegde en daarin kon volharden doordat de controles tekortschoten.
Dat is bijvoorbeeld het geval met het bedrijf dat in het Verenigd Koninkrijk poliovaccins maakte van een uit runderfoetussen verkregen serum dat sinds 1999 was verboden, en met de duizend kilo met BSE besmet rundvlees die in een Franse voedseldistributieketen terecht zijn gekomen.
Kortom, mijnheer de commissaris, naast de voedselautoriteit moeten de bevoegde diensten van de Commissie in samenwerking met de lidstaten een uniform en doeltreffend controlesysteem voor de gehele voedselketen opzetten. Daarnaast moet het netwerk van laboratoria voor voedingsmiddelenanalyse in de Europese Unie worden versterkt en moeten deze laboratoria op gecoördineerde wijze met de Commissie samenwerken.
Ik verzeker u dat dit de beste maatregel is, omdat het een preventieve maatregel is.
Voorzitter, het voorstel van de Commissie en het verslag van de heer Bowis verdienen onze volledige steun, voedsel moet veilig zijn, voedsel moet ook zuiver zijn.
We moeten er zeker van zijn dat de kadavers van BSE-koeien niet in de voedselketen terechtkomen.
We moeten erop kunnen vertrouwen dat salmonella wordt aangepakt.
Maar dat vertrouwen wordt keer op keer geschonden.
De ruim tachtig maatregelen uit het Witboek zijn daarom hard nodig.
De oprichting van de Europese voedselautoriteit is een belangrijke stap in de goede richting.
Haar belangrijkste taak is wetenschappelijke advisering, want ook de discussie over voedselveiligheid moet zuiver zijn.
Rondom voedsel spelen de emoties hoog op: tegen globalisering, tegen grootschalige productie, tegen genetische modificatie, vóór lokale producten, vóór traditie en vóór diversiteit.
Het zijn vaak terechte emoties, maar we moeten ervoor zorgen dat ze geen dekmantel voor protectionisme worden.
We mogen de opkomst van kant-en-klaar voedsel niet ontkennen, maar moeten juist een pro-actieve aanpak voorstaan.
Het nieuwe voedsel moet kwaliteit hebben, de ingrediënten moeten traceerbaar zijn, het etiket moet eerlijke informatie bieden.
Consumenten verdienen een keus.
De voedselautoriteit moet zowel burgers als besluitvormers van objectieve informatie voorzien.
Als rapporteur voor advies van de industriecommissie wil ik een paar punten benadrukken.
Besluitvorming moet helder en transparant zijn.
Dubbel werk en wetenschappelijk onderzoek moet voorkomen worden, dus samenwerking met nationale onderzoeksinstituten en de gemeenschappelijke onderzoekscentra.
Verder is voedselveiligheid een opgave voor de hele levensmiddelensector, van boer tot bord.
Essentieel is een goede communicatie tussen consumenten, producenten, detailhandel, werknemers en transporteurs.
Aandacht voor diversiteit in het midden- en kleinbedrijf.
Strenge eisen en goede controle zijn onmisbaar, maar daarbij moeten ook de concurrentieverhoudingen zuiver zijn.
Ten slotte pleit de industriecommissie voor een strategie voor derde landen en kandidaat-lidstaten.
Voedselveiligheid is een mondiale opgave, wij mogen ons niet afsluiten voor producten uit de Verenigde Staten of uit ontwikkelingslanden.
Wij moeten toewerken naar een gemeenschappelijke agenda.
Voorzitter, ik zou graag de rapporteur nog even willen bedanken voor zijn constructieve bijdrage en voor zijn bereidheid de adviezen van de andere commissies ter harte te nemen.
Mijnheer de Voorzitter, mijnheer de commissaris, waarde collega's, de Commissie juridische zaken en interne markt heeft het Witboek over voedselveiligheid grondig bestudeerd.
Onze conclusies komen overeen met die van de commissie ten principale.
Wij zijn het ook met de Commissie eens dat voedselveiligheid in het belang van de burgers een bijzonder hoge prioriteit moet hebben.
De Commissie juridische zaken heeft daarom een flink aantal voorstellen gedaan, die ook in dit verslag van de heer Bowis zijn opgenomen.
Omdat ik maar weinig spreektijd heb, wil ik mij tot twee hoofdpunten beperken.
In de eerste plaats lijdt het geen twijfel dat de wetgeving met betrekking tot de veiligheid van levensmiddelen moet worden vereenvoudigd.
Wij verwachten daarom van de Commissie dat zij een voorstel doet voor een wettelijk kader dat daarvoor als uitgangspunt kan dienen.
De relevante wetgeving moet systematisch in dat kader worden ondergebracht, zodat duidelijk blijkt dat gezondheidsbescherming het hoogste doel is.
In de tweede plaats mogen de Europese burgers verwachten dat hun gezondheid de hoogste prioriteit geniet.
Zij mogen bovendien verwachten dat zij via het Parlement een belangrijke stem in het kapittel hebben wanneer de bescherming van hun gezondheid en de veiligheid van voeder- en levensmiddelen in het geding is.
De geplande Europese voedselautoriteit kan daarom uitsluitend op de artikelen 95 en 152 van het EG-Verdrag worden gestoeld. Daarbij moet aandachtig worden bekeken welke bevoegdheden deze autoriteit krijgt.
Mijnheer de Voorzitter, om te beginnen zou ik de rapporteur, de heer Bowis, hartelijk willen feliciteren en tevens commissaris Byrne willen zeggen dat we veel waardering hebben voor het werk dat hij met dit Witboek heeft verricht en voor de betrekkingen die hij onderhoudt met het Parlement om de best mogelijke wetgeving op het gebied van voedselveiligheid tot stand te brengen.
Vandaag behandelen we dus een Witboek en het is belangrijk dat we daarbij enkele basisprincipes vastleggen.
Wat ten eerste de toekomstige Europese autoriteit voor voedselveiligheid betreft, moeten volgens mij de taken daarvan heel nauwkeurig worden omschreven. Het gaat hierbij om de identificatie en beoordeling van risico's.
Daarvoor moet worden gecoördineerd met de bestaande nationale bureaus. We moeten echter ook benadrukken dat het de bevoegdheid van de politiek blijft om aan de alarmbel te trekken en maatregelen te treffen.
Hier is een rol weggelegd voor de Europese Commissie, de Raad en het Europees Parlement.
Het is ten tweede belangrijk dat de autoriteit in hoge mate onafhankelijk is; wij moeten deze onafhankelijkheid garanderen.
Zo is het van fundamenteel belang dat de EAV zelf zaken aanhangig kan maken.
De EAV moet onafhankelijk staan tegenover de lidstaten, de Europese instellingen en de levensmiddelensector.
Ik heb een amendement ingediend over de rangorde van risico's.
Ik heb overigens de gelegenheid gehad hierover van gedachten te wisselen met commissaris Byrne.
We zijn beiden tot de conclusie gekomen dat de bevolking in sommige gevallen risico's ziet die er niet zijn of louter op geruchten berusten. Het is onze taak, onze verantwoordelijkheid om door het geven van juiste informatie deze geruchten te ontzenuwen en het vertrouwen van de consumenten te herstellen.
Wanneer we worden geconfronteerd met een potentieel risico moet het voorzorgsbeginsel worden toegepast.
In geval van reële risico's dienen met spoed voorzorgsmaatregelen te worden genomen.
Tot slot moet het actieterrein van het Europees bureau voor voedselveiligheid beperkt blijven tot voedselveiligheid.
Het mag onder geen beding worden uitgebreid tot kwaliteitscontrole of etikettering.
Risicobeoordeling van voedselproducten mag niet verward worden met de kwaliteit van producten.
Hoe het ook zij, het Europees Parlement en de Europese Commissie zijn vast van plan om het vertrouwen van de consumenten te herstellen.
Mijnheer de Voorzitter, het komt regelmatig voor dat een collega in het Parlement een bepaald verslag krijgt toebedeeld waarvoor je haar of hem benijdt.
Tegen de tijd dat het verslag dan wordt gepresenteerd, is dat over. Dit is met de heer Bowis niet het geval.
Hij heeft dit debat op een uitstekende en bijzonder charmante manier tot een goed einde gebracht.
Hij was voortdurend bereid tot het sluiten van compromissen. Hierdoor heeft de commissie twaalf amendementen kunnen aannemen die compromissen bevatten en die daardoor door bijna alle fracties worden gedragen.
Deze week zijn wij er nog eens flink aan herinnerd waarom wij hier allemaal zitten en waarom deze wetgeving wordt aangenomen, namelijk door het verslag in mijn eigen land van de onderzoekscommissie onder leiding van Lord Phillips naar de ramp, ik mag wel zeggen het schandaal met de BSE.
Deze ziekte heeft zich in onze veestapel kunnen ontwikkelen als gevolg van nalatigheid. De aanklacht tegen degenen die hiervoor verantwoordelijk zijn, zowel ambtenaren als regeringsfunctionarissen, zal morgen publiekelijk aan de wereld worden bekendgemaakt.
Wij zullen niet bepaald trots zijn op onze handelwijze van toen.
De procedures zijn nu aangepast en wij hebben nu onze eigen dienst voor voedselkwaliteitsnormen.
Dat wij nu ook in het Europees Parlement een dergelijke instantie oprichten, als onderdeel van een hele serie soortgelijke maatregelen, zal onze inzet en zorg voor de voedselveiligheid in de Europese Unie ongetwijfeld vergroten. Dit is dan een gelukkig bijwerking van een droevige geschiedenis.
Ik wil kort de belangrijkste amendementen langslopen die ik het Parlement en de commissaris van harte aanbeveel en die, naar ik hoop, vandaag zullen worden aangenomen.
De naam is uiteraard heel belangrijk, en dit heeft de heer Bowis ook geaccepteerd.
Wij moet dit een "autoriteit" noemen omdat deze term zowel in het Engels als in de meeste andere talen een orgaan uitdrukt dat de bevoegdheid en het vermogen heeft om in het risicoanalyseproces zo nu en dan zijn eigen beoordelingsvermogen te gebruiken, in plaats van alleen maar uit te voeren wat anderen willen.
Een van de amendementen die zijn overgenomen geeft de autoriteit de bevoegdheid om initiatiefverslagen op te stellen.
Over de vraag hoe ver de bevoegdheid van deze autoriteit met betrekking tot voeding moet reiken, en ook in hoeverre zij gevraagd en ongevraagd advies moet kunnen uitbrengen aan diegenen die zich in de eerste plaats bezighouden met risicobeheer, bestaat nog geen overeenstemming. Hierover hebben wij gezegd dat de onderwerpen waarbij het om voedselveiligheid gaat, in ieder geval ook onder het takengebied en de adviesbevoegdheid van deze voedselkwaliteitsautoriteit moeten vallen.
Wij hebben ook gezegd dat bij de processen die nu in gang zijn gezet de nationale voedselveiligheidsdiensten en de consumentenorganisaties in de lidstaten van de Europese Unie uitvoerig moeten worden geraadpleegd.
Dit is belangrijk omdat wij voor deze autoriteit de volledige steun nodig hebben van het publiek, van alle betrokken partijen en in feite natuurlijk van alle lidstaten.
Dat betekent dat zij moeten accepteren dat het vroegtijdig waarschuwingssysteem onmiddellijk moet worden verbeterd en uitgebreid tot diervoeders.
Deze week hoorden wij dat geïnfecteerd rundvlees in Frankrijk op de rekken bij Carrefour was terechtgekomen. Dit was weer het zoveelste voorbeeld dat aantoont hoe moeilijk het is om degenen die het met de voedselveiligheid niet zo nauw nemen, te pakken te krijgen.
De EAV dient een bestuur te krijgen met een evenwichtige vertegenwoordiging van mensen die deskundig zijn op het gebied van consumentenzaken, volksgezondheid en alle mogelijke terreinen van wetenschap en landbouw.
Het moeten mensen zijn voor wie wij respect kunnen hebben en die bereid zijn volledige opening van zaken te geven over hun belangen.
Uiteraard zullen velen van hen banden hebben gehad met de voedingsindustrie of met ander wetenschappelijke instellingen.
Dat is begrijpelijk en ook logisch. Wij dienen echter te weten hoe, wie en wanneer, en wij moeten die informatie ook kunnen krijgen.
De EAV dient jaarlijks verslag uit te brengen aan dit Parlement. Bovendien moet de directeur, zodra hij of zij door de Commissie is benoemd, steeds beschikbaar zijn om de Milieucommissie, de Landbouwcommissie en dit Parlement tekst en uitleg te geven.
Als dit alles is geregeld, rest ons volgens mij nog slechts één ding, namelijk rustig afwachten tot de Commissie met wetgeving komt over andere zaken op het gebied van de voedselveiligheid: PCB-normen, voedseletikettering, allergie-etikettering, actie op het gebied van voedingsbeleid, en de gewijzigde wetgeving die nodig is voor bewerkte baby- en kleutervoeding.
Deze zaken zijn onlosmakelijk verboden met de activiteiten van de voedselautoriteit.
Tot slot zullen wij ook enkele nieuwe amendementen steunen, in ieder geval de amendementen 11 tot en met 13 en 7 tot en met 9. Over amendement 14 willen wij een vrije stemming.
Wij vinden sommige andere amendementen overbodig. In het algemeen gesproken zijn wij echter van mening dat de brede consensus die er in het Parlement over dit verslag steeds is geweest, ook tot uitdrukking moet komen in de stemming.
Mijnheer de Voorzitter, de heer Bowis heeft zijn werk als rapporteur voor deze belangrijke en gecompliceerde kwestie uitstekend uitgevoerd.
Eigenlijk zijn er heel veel belangrijke, en ogenschijnlijk ook tegenstrijdige doelen die bereikt moeten worden in deze kwestie van voedselveiligheid.
Het gaat onder andere om veiligheid. In deze context zou ik willen spreken over het goedkope voedsel dat gezinnen kopen en dat kinderen en jonge mensen eten.
Het gaat hier niet alleen om de vrijheid het voedsel en de voedingssector te ontwikkelen, maar ook om het bewaren van het Europese erfgoed.
Een belangrijk onderdeel hiervan is het veiligstellen van het rijke erfgoed en de rijke tradities.
Daarom steun ik amendement 15.
Eén kwestie is mijns inziens echter onvoldoende besproken, namelijk de noodzaak het uniform wetgevingskader gepaard te doen gaan met uniforme en verregaande controle.
Vergeet u niet dat de voedingssector in zijn geheel de grootste werkgever is in de Europese Unie!
We moeten erop toezien dat de regelgeving in de hele Unie op dezelfde manier wordt uitgevoerd!
Anders brengen we de veiligheid in gevaar en ontwrichten we de vrije concurrentie op de interne markt!
Laat mij het volgende nogmaals zeggen: ziet u erop toe dat de regels van het zuiden tot het noorden goed worden nageleefd!
Voorzitter, mijnheer de commissaris, collega's, der Mensch ist, was er ißt, de mens is wat hij eet.
Dat, collega's, waren inderdaad de eerste woorden die ik in mijn maiden speech vorig jaar uitsprak over de Belgische dioxinecrisis.
Het zijn ook de woorden waarmee mijn collega Bowis hier zijn toelichting en toespraak begint.
Het geeft meteen weer dat de heer Bowis en ikzelf samen met de hele milieucommissie grotendeels op dezelfde lijn zitten en ik dank de heer Bowis voor de bijzonder constructieve samenwerking de voorbije maanden.
Vier opmerkingen wil ik maken.
Het verslag maakt terecht een onderscheid tussen enerzijds risicoanalyse en anderzijds risicobeheer.
Tegen deze achtergrond wil ik vooreerst kwijt dat het garanderen van voedselveiligheid staat of valt met het door de overheid organiseren van sterke controles en die controles zijn zo sterk als de zwakste schakel.
Als de zwakste schakel breekt, valt ook de controle als een kaartenhuis in elkaar.
Dat betekent dus dat alle controlediensten goed moeten samenwerken en vaak wordt hierbij te weinig aandacht besteed aan die controlediensten die de dierengeneesmiddelen moeten controleren; in mijn land is dat de farmaceutische inspectie.
Ik betreur dan ook dat die dienst in mijn land niet of nauwelijks wordt betrokken bij de toekomstige werking van het federale agentschap voor voedselveiligheid.
De ervaring leert immers dat slechte controle op dierengeneesmiddelen en de slechte controle op het voorschrijfgedrag van dierenartsen, kan leiden tot schandalen.
Dus aandacht daarvoor.
Ten tweede, het verslag-Bowis stelt duidelijk dat het Europees voedselagentschap verantwoordelijk is voor de risicoanalyse.
We moeten er ons goed van bewust zijn dat dit agentschap alleen een sterke partner in het voedselveiligheidsdebat zal zijn wanneer het in de loop van de komende jaren respectabiliteit zal verwerven.
Die respectabiliteit zal er komen, niet door wetten, niet door regelgeving, maar wel door integriteit, door academische topkwaliteit, door onafhankelijkheid, door verantwoordingsplicht, door transparantie en door begrijpelijkheid.
Ik pleit er dan ook voor dat bij een afweging van wetenschappelijke meningen ook steeds de minderheidsstandpunten worden gepubliceerd.
Wetenschap is immers, collega's, geen statisch gegeven, maar is steeds in beweging en het debat over de zes Amerikaanse hormonen heeft dat voldoende bewezen.
Collega's, ik ben ook blij met de van boer tot bord- en met de van riek tot vorkbenadering.
Ik zou zelfs nog verder willen gaan en pleiten voor een van zaad tot lepelbenadering.
Dat betekent dat bij het nagaan van voedselveiligheid alle producten in ogenschouw worden genomen en ik verwijs daarvoor naar paragraaf 11 van de resolutie.
Ten vierde, terecht ook benadrukt het Parlement in paragraaf 17 dat het rapid alert system uitgebreid moet worden tot alle aspecten van de voedselveiligheid met inbegrip van diervoeders en terecht pleiten we dan ook voor een snelle invoering van een positieve lijst, mijnheer de commissaris.
Collega's, dit is nog maar het begin, we hebben nog een lange weg te gaan.
We moeten beseffen dat de consument opnieuw vertrouwen moet krijgen in het voedsel en dat is een fundamenteel mensenrecht.
Ik hoop dat wij de komende maanden en jaren de Commissie van zeer nabij zullen volgen bij het uitvoeren van het Witboek.
Mijnheer de Voorzitter, allereerst geven ook wij natuurlijk steun aan alle compromis- en samenvattingsamendementen waarover in de Milieucommissie een akkoord werd bereikt. Ik hoop dat die amendementen ook hier aangenomen zullen worden.
Staat u mij echter toe een of twee opmerkingen te maken.
Bij de bespreking van dit vraagstuk blijkt namelijk hoe oppervlakkig en inhoudsloos het debat over de politieke eenmaking van Europa is.
Dit lijkt u misschien absurd, maar dat is het niet.
Zonder een sterke politieke steun zal geen enkele instantie in staat zijn voedselveiligheid te garanderen.
Hier doen zich verschillende kwesties voor: wetgeving, tenuitvoerlegging in het begin, manier van reageren op gevaren, maatregelen, beleidsverandering, vergelijking met import, en kwaliteitscontrole op wat van buiten komt.
Ik vraag derhalve: wie gaat daar voor zorgen?
De nationale autoriteiten?
De autoriteiten van de betrokken lidstaten hebben juist geprobeerd de crisissen die zich tot nu toe hebben voorgedaan te verhullen.
Moet ik hier herinneren aan het beleid van het Verenigd Koninkrijk in verband met de gekkekoeienziekte?
Welke organisatie kan voor alle Europese burgers controle uitoefenen, onderzoek instellen en maatregelen voorstellen? Ik zal u een klein voorbeeld geven.
Ik vraag mij af wat een instantie als de ons hier voorgestelde had kunnen doen in de tijd van de gekkekoeienziekte in Groot-Brittannië, in de tijd van de dioxines in België, in de tijd van de gemodificeerde katoen en de daarvan afgeleide producten zoals katoenolie in Griekenland?
Ik geloof niet veel bijzonders.
Als dus deze organisatie niet de status krijgt van een beleidsinstantie, zal zij niet veel kunnen uitrichten.
Dan zal zij op zijn hoogst iets dergelijks worden als het Milieuagentschap dat uitstekend informatiewerk verricht, maar - zoals het zelf zegt - het milieu in Europa niet kan verbeteren.
Mijnheer de Voorzitter, waarde collega's, in Europa wordt regelmatig grote ongerustheid veroorzaakt door ernstige volksgezondheidscrises.
Deze crises, zoals de BSE-crisis en de dioxine-crisis, zijn een regelrecht maatschappelijk probleem geworden en doen de consument zijn vertrouwen verliezen in de voeding.
Dat is zeer recent nog eens gebleken.
De lidstaten hebben niet stilgezeten. Frankrijk heeft bijvoorbeeld een nationaal bureau voor voedselveiligheid opgericht.
De Europese Commissie legt vandaag een voorstel op tafel voor de oprichting van een Europese autoriteit voor voedselveiligheid die tot taak heeft elk risico voor de volksgezondheid te onderzoeken.
Een goede wetenschappelijke kennis is ongetwijfeld noodzakelijk om alle risico's voor de voedselketen, van hooi- tot tafelvork, beter te kunnen beoordelen.
Ieder initiatief dat een betere kennis van deze risico's mogelijk maakt, is dus welkom.
Is het echter niet zo dat we de problemen omdraaien?
Zoals vaak stelt de Commissie regelingen voor om de kwalijke gevolgen uit te wissen of te verzachten van een beleid waarvoor zij zelf gedeeltelijk verantwoordelijk is, zonder ook maar in de geringste mate de hoofdlijnen van dat beleid ter discussie te stellen.
Zo zijn de Europese eisen inzake traceerbaarheid beslist goede maatregelen. Ze zijn echter des te noodzakelijker geworden door de afschaffing van de controles aan de binnengrenzen, de communautaire grenzen.
Op dezelfde wijze tracht de Europese Unie de biodiversiteit en de ecosystemen te beschermen met richtlijnen, zoals de habitatrichtlijn en de richtlijn voor wilde vogels, zonder evenwel de buitensporige landbouwproductie ter discussie te stellen, ofschoon we heel goed weten dat dit samen met de verstedelijking de voornaamste oorzaak is van de verstoring van de ecosystemen.
Het is juist dit op productievermeerdering gerichte systeem dat de risico's voor de voedselveiligheid doet toenemen. De belangrijkste trekken hiervan zijn: de specialisatie van de landbouwbedrijven, die voor het merendeel intensieve landbouwmethoden toepassen; de noodzaak zich aan te passen aan de prijzen van de Amerikaanse markt en dus te zoeken naar kostenbesparende oplossingen, met name voor de diervoeding; de soms eindeloze vervoersafstanden; de verschillende elementen van de voedselketen tussen boer en bord.
Dit zijn stuk voor stuk risicofactoren voor de volksgezondheid, maar men verkiest het kwaad te genezen in plaats van het te voorkomen. Dat is bedenkelijk.
In dit opzicht is er zeker een rol weggelegd voor de Europese autoriteit voor voedselveiligheid, met name op het gebied van wetenschappelijke risicoanalyse.
Wij moeten er echter wel voor zorgen dat de lidstaten bevoegd blijven voor risicobeheer en voor een redelijke en evenwichtige toepassing van het voorzorgsbeginsel.
Dit is een waarborg voor efficiëntie.
Want wie kan beter plaatselijke controles uitvoeren dan de landen zelf?
Wie kan beter het onderscheid maken tussen producten die echt gevaarlijk zijn en producten die, ook al zijn ze niet 100% risicoloos, deel uitmaken van onze verschillende eetculturen?
Een absoluut nulrisico bestaat niet, en is ook niet wenselijk, want steriliteit is geen garantie voor voedselveiligheid.
Wie kan tenslotte de bevolking beter informeren over de risico's die verbonden zijn aan bepaalde producten dan de lidstaten?
Laten we dus de Europese autoriteit voor voedselveiligheid enkel belasten met wetenschappelijke taken, in samenwerking met de nationale agentschappen.
Laten we hoge eisen stellen aan de voedselautoriteit op het gebied van deskundigheid en onafhankelijkheid en vragen dat zij aanbevelingen doet aan de politieke autoriteiten die verantwoordelijk zijn voor risicobeheer.
Laten we de autoriteit echter geen initiatiefrecht geven tot vroegtijdig waarschuwen of informatie van het publiek.
We moeten ook oppassen voor een al te grote uniformiteit tussen onze voedingspatronen.
Ieder land, en Frankrijk in het bijzonder, is trots op zijn eigen voedingsproducten en gastronomische cultuur.
Deze diversiteit bepaalt mede de rijkdom van Europa en zijn hoge levenskwaliteit.
Laten we daar angstvallig over waken.
Mijnheer de Voorzitter, het is duidelijk dat er veel enthousiasme bestaat voor de oprichting van een Europese autoriteit voor de voedselveiligheid, zoals de rapporteur dit orgaan wenst te noemen.
Net als in vele andere landen hebben wij ook in het Verenigd Koninkrijk te midden van even grote bijval onze eigen dienst opgericht.
Deze instantie is dit jaar met haar werk begonnen, en velen hadden er hooggespannen verwachtingen van.
Met de komst van de ambitieuze voorstellen van de heer Byrne lijkt het er echter op dat dit nationale initiatief zal opgaan in de structuren van de Europese Unie.
Dit hebben wij te danken aan de heer Bowis.
In zijn verslag bevestigt hij de ondergeschikte rol van de Britse dienst wanneer hij opmerkt dat "het van essentieel belang is dat de Commissie voor coördinatie zorgt tussen haar diverse afdelingen, met inbegrip van ....... nationale voedselagentschappen."
Ik ben er, tussen twee haakjes, wel erg verbaasd over dat hij, als conservatief lid van het Europees Parlement, kennelijk zo gemakkelijk over het feit heenstapt dat weer een Britse instantie wordt opgeslokt, en dat terwijl zijn partij toch steeds vooraan staat bij de protesten tegen verdere integratie.
Desalniettemin zal het misschien voor sommige leden als een verrassing komen als ik zeg dat ik het idee van een pan-Europese aanpak van de voedselveiligheid, zoals dat tot uitdrukking komt in de EAV, steun.
Ondanks het feit dat ik door mijn Britse collega's vaak als "een klein Engelsmannetje" word aangemerkt, heb ik er absoluut geen moeite mee om te erkennen dat bacteriën geen grenzen kennen.
Zij respecteren echter niet alleen geen nationale grenzen, maar zij houden zich uiteraard ook niet aan de grenzen van de Europese Unie.
Ondanks het enthousiasme voor weer een nieuwe EU-instantie, moeten wij, als wij een effectief controleprogramma willen, verder kijken dan de vijftien lidstaten.
Dat is een te beperkte visie: een dergelijk programma moet in een breder perspectief worden geplaatst.
Daarom kunnen wij onszelf gelukkig prijzen.
Wij hebben namelijk al sinds 1954 het bijzonder doelmatige bewakingsprogramma van de Wereldgezondheidsorganisatie voor de controle op via het voedsel overgebrachte infecties en vergiftigingen in Europa. Dit is ondergebracht in het Von-Ostertag-instituut in Berlijn.
Het is interessant te bedenken dat, in tegenstelling tot de kleine Europeaantjes die zo vaak achter dit soort EU-projecten zitten, de voorstanders van het WHO-concept oorspronkelijk aan 32 landen dachten, waaronder de Sovjet-Unie. Sindsdien is het uitgebreid met alle landen van de Oeral tot de Atlantische Oceaan en van IJsland tot Israël.
De WHO bestrijkt bovendien niet alleen Europa, maar haar werkterrein strekt zich uit over onze hele planeet. Dit is heel belangrijk.
Wanneer wij de verspreiding van de belangrijkste, door voedsel overgebrachte ziekten die op dit moment Europa teisteren, in kaart brengen, zien we dat de meeste in feite voor het eerst zijn waargenomen in Amerika.
Zo is bijvoorbeeld de recente dreiging van E-coli O157, om er maar één te noemen, waarschijnlijk ontstaan in Zuid-Amerika.
Het verspreidde zich vervolgens naar de VS, daarna naar Canada, vandaar naar Australië en Japan, voordat de ziekte uitbrak in Europa, om te beginnen in Duitsland.
Als gevolg hiervan zijn veel van de initiatieven die sindsdien in Europa zijn ontplooid om de ziekte te bestrijden, ontstaan in andere landen, vooral in de VS.
Risicobeoordeling moet daar beginnen waar het probleem zich aandient.
Als wij daarom de noodzaak erkennen van een grensoverschrijdende instantie die de inspanningen van afzonderlijke instanties moet ondersteunen - en dat doe ik inderdaad - moet een dergelijke instantie zich niet alleen bezighouden met Europa. Zij moet wereldwijd werken aan de hand van informatie uit de hele wereld.
Dat is ook precies wat de WHO al doet: zij werkt volledig geïntegreerd samen met haar lokale organisaties.
Dit zou een EU-organisatie nooit kunnen.
Ervan uitgaande dat het WHO-programma ook in de toekomst voldoende middelen en steun zal krijgen, lijkt het absoluut onnodig om weer een nieuwe instantie op te richten, laat staan een instantie met zo beperkt bereik als de vijftien lidstaten van de Europese Unie.
De voedselveiligheid is veel te belangrijk om het zoveelste excuus voor Europese integratie te worden.
Dit toont de allerslechtste kant van de Europese Unie, omdat het wordt ervaren als een voorbeeld van extreme regelzucht.
Mijnheer de Voorzitter, waarde collega's, het Witboek over voedselveiligheid, dat veel eerder had moeten verschijnen, is een reactie op gebeurtenissen als de BSE- en dioxinecrises die onder de consumenten grote onzekerheid en verlies aan vertrouwen teweeg hebben gebracht.
Twee punten gaan mij in dit verband bijzonder aan het hart.
In de eerste plaats moet er, om onze doelstelling te kunnen bereiken, absoluut een Europees netwerk van onderzoeksinstellingen tot stand worden gebracht.
De bevoegdheden van de toekomstige Europese voedselautoriteit en die van andere instellingen, zoals het Voedsel- en Veterinair Bureau in Dublin, mogen elkaar echter niet overlappen of met elkaar botsen.
Niet alleen de Commissie, maar ook de lidstaten moeten de juridische mogelijkheid hebben een beroep op deze autoriteit te doen.
Dat is zinvol, omdat de Europese voedselautoriteit dan ook onafhankelijk van de Commissie kan optreden, waardoor - indien noodzakelijk - zo snel mogelijk voor efficiënt crisismanagement kan worden gezorgd.
De voorwaarden waaronder een beroep op de autoriteit kan worden gedaan, moeten echter wel zodanig worden geformuleerd dat efficiënt en snel optreden wordt gegarandeerd.
In de tweede plaats moet er voor alle levensmiddelen een systeem worden bedacht waarmee de ingrediënten van voedingsmiddelen tot aan hun oorsprong kunnen worden getraceerd.
Aan dit principe moet bij de geplande herziening van de communautaire etiketteringsvoorschriften consequent worden vastgehouden.
Dat is de enige manier om het teloorgegane vertrouwen van de consumenten in de levensmiddelenproductie terug te winnen.
Mijnheer de Voorzitter, mijnheer de commissaris, waarde collega's, de heer Bowis heeft een uitstekend verslag opgesteld, en ik ben het op veel punten met hem eens.
Mede met het oog op de voedselschandalen die zich tot op heden hebben voorgedaan, is de instelling van een onafhankelijke Europese voedselautoriteit van harte toe te juichen.
Voedselveiligheid is voor consumenten van fundamenteel belang omdat zij gezond willen eten, en wij moeten daarvoor zorgdragen. De hoofdtaken van de voedselautoriteit vloeien hieruit voort.
Zij moet risico's beoordelen en daarvan melding maken, en in samenwerking met de vijf levensmiddelencomités een systeem van vroegtijdig waarschuwen hanteren. Verder moet de voedselautoriteit consumenten zo goed mogelijk informeren over levensmiddelen en de veiligheid daarvan, en zo nauw mogelijk met wetenschappelijke instellingen en de controle-instanties in de lidstaten samenwerken, om ook de plaatselijke controle van de producent tot aan de consument te kunnen garanderen.
Om het consumentenvertrouwen te herstellen en te versterken, moet ook in de regelgeving inzake meststoffen, de bestrijding van plantenziekten, geneesmiddelen, milieu en afvalbeheer met de voedselveiligheid en de desbetreffende bepalingen rekening worden gehouden.
Voor een betrouwbare risicobeoordeling zijn uitgebreide analyses en referentiemetingen nodig.
De gebruikte meetmethodes moeten worden gestandaardiseerd en geharmoniseerd om te garanderen dat de wetenschappelijke resultaten uit heel Europa vergelijkbaar zijn.
Er is ook een bepaalde infrastructuur nodig om onderzoek naar levensmiddelen, of speciaal naar gifstoffen in diervoeders te kunnen doen.
In het instituut voor gezondheid en consumentenbescherming van het Gemeenschappelijk Centrum voor Onderzoek worden nu al kwaliteits- en veiligheidscontroles op levensmiddelen uit heel Europa uitgevoerd. Levensmiddelen worden er onder andere op verontreiniging gecontroleerd, en er worden referentiemetingen voor landbouwproducten en voedingsmiddelen gedaan.
Er zijn omvangrijke financiële middelen nodig om al deze maatregelen uit te voeren.
Het is daarom zinvol de bestaande instellingen van de Europese Unie daarbij te betrekken en in te zetten, ze eventueel uit te breiden en ze tot 2002 de daarvoor benodigde financiële middelen te verschaffen.
Ik heb dienaangaande een voorstel gedaan, en ik wil u vragen dat te steunen.
Mijnheer de Voorzitter, dit is een ingewikkeld onderwerp dat de gemoederen snel in beroering brengt. Het feit dat hierover in de plenaire vergadering slechts 19 amendementen zijn ingediend, bewijst dat er binnen de commissie uitstekend voorbereidend werk is gedaan en dat er in goed vertrouwen is samengewerkt, niet alleen met de rapporteur, maar ook tussen de fracties onderling.
Ik wil de rapporteur daarvoor bedanken.
Het Witboek is in geen geval een reactie op de een of andere crisis.
Het Witboek is de verlate uitwerking door de Commissie van een Groenboek dat al jaren geleden is verschenen.
Wij moeten er tevens op wijzen - met name de heer Whitehead en mevrouw Gebhardt hebben dat al gedaan - dat het Witboek veel meer dan zomaar een nieuwe regeling van de Unie is.
Het Witboek moet er bijvoorbeeld toe leiden dat er voorwaarden worden gesteld waardoor voedsel echt veilig wordt.
Als wij er niet in slagen het vroegtijdig waarschuwingssysteem te moderniseren en te laten werken, dan hoeven we over veel dingen niet meer na te denken.
Als wij er niet in slagen de lidstaten in de verantwoordelijkheid voor dat systeem te laten delen, zitten we met een probleem.
Wij moeten voedermiddelen aan strengere wetgeving, aan strengere richtlijnen en strengere criteria onderwerpen.
Ook wat de gezondheidsvoorschriften bij de productie van voedermiddelen en de controles betreft, moeten we veel strenger zijn.
Zonder een nieuwe kaderrichtlijn zullen we over veel aspecten van de voedselveiligheid alleen maar kunnen glimlachen.
De Commissie heeft een zeer ambitieus programma gepresenteerd dat circa 80 nieuwe voorstellen en amendementen bevat.
Uit een paar punten leid ik af dat de Commissie al bezig is, en ik denk dat de Commissie op de goede weg is.
Wij hebben het natuurlijk allemaal in eerste instantie over deze nieuwe voedselautoriteit.
Wij zijn het in de commissie eens geworden over wat deze nieuwe instantie wel en wat zij niet mag doen. Ik voeg daar echter aan toe dat voedselveiligheid belangrijk is.
Wij hebben nu al wetenschappelijke comités binnen de Unie die daarop toezien.
Als wij het echter niet voor elkaar kunnen krijgen dat in de lidstaten de naleving van de wetgeving ook daadwerkelijk ter plaatse wordt gecontroleerd, als wij er niet in slagen de lidstaten verplicht te laten melden wie wat controleert, en wanneer en hoe vaak, dan kunnen we in de Europese Unie wel twintig nieuwe instanties oprichten zonder dat dit enig effect op de voedselveiligheid heeft.
Dat moeten we goed voor ogen houden. In zulke omstandigheden is een nieuwe instantie, hoe die ook wordt genoemd, niet meer dan boerenbedrog en een alibi.
Zo'n nieuwe instantie zal misschien een bepaalde lidstaat of stad blij maken, maar verder gebeurt er niets.
Uitdrukkingen als "niemand kijkt op of om" of "alles blijft bij het oude" zouden dan erg toepasselijk zijn.
Tegenwoordig zijn echter gezondheidsvoorschriften en controles ter plaatse het parool.
Dat komt meer op de lidstaten aan dan op de Commissie of op ons, want de lidstaten hebben tot op heden hun huiswerk niet gedaan.
Mijnheer de Voorzitter, ik ben blij en dankbaar vandaag. Dat komt door zowel de Commissie die begonnen is met de werkzaamheden voor een betere voedselveiligheid, als door de heer Bowis en heel de Commissie milieubeheer, volksgezondheid en consumentenbeleid.
Ik ben heel blij met de goede samenwerking die we hebben gehad en met de bereidheid die aan de dag is gelegd om compromissen te sluiten voor het tot stand brengen van een goed verslag.
Nu hopen we op de steun van het Parlement en we hopen dat de Raad en de Commissie onze voorstellen aanvaarden.
De voedselautoriteit moet samen met het Voedsel- en Veterinair Bureau, andere wetenschappelijke organen en nationale autoriteiten een allesomvattend systeem creëren.
Zoals mevrouw Paulsen al zei, moeten alle lidstaten en alle bedrijven, waaronder veel multinationals, zich aan de wetgeving houden.
Mocht zij dat niet doen, moet er een sanctiesysteem op EU-niveau komen.
Daarom wil ik naar amendement 16 verwijzen.
Wanneer de voedselveiligheid gevaar loopt, wordt zowel de gezondheid van de mens als de gemeenschappelijke markt bedreigd.
We moeten het EU-Verdrag daarom zodanig wijzigen dat de Commissie de mogelijkheid heeft om sancties op te leggen op voedingsgebied, net zoals zij dat tegenwoordig op het gebied van de mededinging heeft.
De voedselautoriteit moet voorstellen kunnen doen aan de Commissie voor geschikte maatregelen op dit gebied.
Mijnheer de Voorzitter, ook ik heb het genoegen om allereerst de Commissie te prijzen voor het Witboek voedselveiligheid dat mijns inziens een goed voorstel is. Ook wil ik de heer Bowis complimenteren met de uitstekende manier waarop hij dit voorstel heeft verbeterd en aangescherpt.
Bovendien heeft hij een document gepubliceerd met een concrete resolutie en een gemakkelijk leesbare en humoristische toelichting.
Het komt niet vaak voor dat we zulke teksten onder ogen krijgen in het Parlement!
Mijn fractie deelt het standpunt van de Commissie en de rapporteur over de verdeling van de taken voor de onafhankelijke voedselautoriteit.
We zijn van mening dat haar hoofdtaak moet zijn de risico's voor de voedselveiligheid te beoordelen. Wetenschappelijk advies moet de kern zijn van haar werkzaamheden.
Natuurlijk moet ook de wetgeving worden verbeterd en heel de voedselketen daarin worden ondergebracht, omdat de hele kijk op voedsel gekenmerkt moet worden door voorzichtigheid en verantwoordelijkheid. Daar moet iedereen zich voor inzetten.
Ook moet het voedsel zoveel mogelijk geproduceerd worden volgens ecologische principes.
In feite hebben we een allesomvattende strategie nodig voor de omgang met voedsel van het begin tot het einde.
Het gaat om kwesties zoals GMO's, additieven, etikettering enzovoort.
Ik hoop dat de Commissie hier werkelijk op toeziet.
Mijn fractie steunt de meeste amendementen.
Ik vind met name amendement 17 belangrijk. In dit amendement staat dat consumentenorganisaties om advies wordt gevraagd.
Omdat in overweging J staat dat het bedrijfsleven en de voedselproducenten om advies moet worden gevraagd, ben ik van mening dat er een evenwicht op dit gebied moet komen.
Mijnheer de Voorzitter, het bestaande voedselveiligheidssysteem is door de veelvuldige voedselschandalen en de discussie over het gebruik van gentechnologie bij de productie van levensmiddelen op de helling komen te staan.
Optimale voedselveiligheid en een afbrokkelend consumentenvertrouwen gaan niet samen.
Er moet dus iets nieuws worden verzonnen, dat vind ik ook.
Ik vind echter dat de bevoegdheid in laatste instantie bij de lidstaten moet blijven berusten.
De Gemeenschap is de grootste importeur en exporteur van levensmiddelen.
Deze branche zet jaarlijks 600 miljard euro om en biedt werk aan 10 miljoen mensen.
Ik steun alle partijen die aan de strategie "voeding voor iedereen" werken, of zij nu een politieke, administratieve of andersoortige verantwoordelijkheid dragen.
De ontwikkelde industrielanden kunnen op dit vlak de grootste bijdrage leveren door op een duurzame en veelzijdige manier levensmiddelen te produceren.
Het Witboek is een politiek document van degenen die de verantwoordelijkheid voor de productie van levensmiddelen dragen.
Absolute veiligheid is op dit gebied niet of nauwelijks haalbaar.
Daarom zijn de voorzorgsmaatregelen uit het Witboek de werkelijke actieplannen.
Bovendien bestaat er niet zoiets als een Europese smaak.
Nationale bijzonderheden moeten niet alleen worden gerespecteerd, maar zelfs worden bevorderd.
Daarin schuilen ook de enige zwakke plekken van het Witboek over voedselveiligheid.
Sommige vragen blijven onbeantwoord. Wat voor relatie zal de voedingsautoriteit bijvoorbeeld met de consumenten opbouwen?
Hoe wordt de financiering en de samenwerking met lidstaten geregeld?
Hoe zit het met de aansprakelijkheid?
Tot nu toe betalen namelijk de onschuldigen het gelag.
De Commissie zal deze vragen bij haar verdere werk nog concreter moeten beantwoorden.
Mijnheer de Voorzitter, wij waarderen het werk dat collega Bowis verricht heeft, niet alleen omdat hij de materie op correcte wijze in kaart brengt, maar ook omdat hij belangrijke vraagstukken aan de orde stelt die nog op antwoord wachten.
Het staat als een paal boven water dat de voorgenomen Europese voedselautoriteit een nuttige instantie zal blijken, zowel met het oog op allerlei controleacties als ten behoeve van de preventie, alhoewel het voorzorgbeginsel als operationele indicator in dit opzicht niet toereikend is.
Aspecten die nog verder op scherp moeten worden gezet betreffen onder meer de noodzaak van een solide wetgeving, definitie van het begrip "toelaatbaar risico" en concrete bescherming voor de diversiteit van de plaatselijke levensmiddelen en producties. Ook moet de nodige aandacht uitgaan naar het midden- en kleinbedrijf en moet de opleiding van werknemers in die sector nog beter in de verf gezet worden.
Een ander aspect dat aangepakt moet worden is een consequente herziening van de voorschriften inzake etikettering voor zowel de groot- als detailhandel, zodat de consument eindelijk op correcte wijze wordt voorgelicht over de traceerbaarheid van producten en bestanddelen. Ook kunnen zodoende in het geval van risico' s of crisissituaties eventuele verantwoordelijkheden opgespoord worden.
Voorts is terecht opgemerkt dat de voedselautoriteit geen politieke hoedanigheid krijgt en dat zij met name in geval van alarmsituaties de Commissie en de lidstaten als aanspreekpunten heeft.
Een en ander zal hoe dan ook pas echt blijken als de autoriteit in werking treedt.
De juridische status, de bevoegdheden, de manieren waarop in Europees verband wordt omgegaan met andere technisch-wetenschappelijke organen wier takenpakket momenteel nog gedeeltelijk overlappingen vertoont met die van de te vormen autoriteit, zijn ook aspecten die nog nader ingekleurd moeten worden.
Verder wordt het belangrijk te zien hoe de onafhankelijkheid en transparantie van de voedselautoriteit gerijmd kunnen worden enerzijds met haar ondergeschikte positie ten opzichte van de Commissie en het onbepaalde karakter van de financiële middelen die haar ten deel vallen, anderzijds met de samenstelling van de raad van bestuur en het feit dat de autoriteit op eigen houtje in actie kan komen.
Tenslotte zijn wij er zeker voor dat prioritaire acties worden vastgesteld en deze worden gerangschikt op grond van belangrijkheid.
Aangezien de uitwerking van die acties lang op zich zal laten wachten, moet beseft worden dat die acties niet in de plaats kunnen treden van een alomvattend Europees richtsnoer over voedselbeleid en voedselveiligheid. De uitstippeling van een dergelijk richtsnoer biedt trouwens ook een kans om de eenheid van de vele Europese diversiteiten aan te tonen.
Mijnheer de Voorzitter, rapporteur Bowis begint de toelichting van zijn verslag met een citaat van Ludwig Feuerbach, dat hij ook vanmorgen herhaalde: der Mensch ist was er ißt.
Ik deel deze uitspraak niet, want we kunnen weten dat een mens meer is dan alleen een lichaam.
Dat er al lang regels voor voedselveiligheid bestaan, kunnen we lezen in de Bijbel, aangezien God deze aan Zijn volk Israël voorschreef.
Een nuancering van de zorg die er bij de mensen leeft over de veiligheid van het voedsel is echter op zijn plaats.
Tegenover Feuerbach kan ik de wijze uitspraak van de Here Jezus zelf zetten: "de mens wordt niet verontreinigd door wat er via zijn mond binnenkomt, maar door wat uit zijn mond komt", namelijk door wat we allemaal zeggen.
In deze moderne maatschappij zijn de keuzemogelijkheden voor voedsel enorm uitgebreid.
We eten vooral lekkere dingen, ook als we weten dat ze ongezond zijn.
Vreemd genoeg ontstaat er bij de bevolking echter wel grote paniek als er iets misgaat met de voedselproductie.
Om het vertrouwen weer terug te winnen worden er zeer drastische maatregelen genomen, waarvan je je kunt afvragen of ze uit veiligheidsoverwegingen nodig zijn.
Had met een Europese Voedselautoriteit een dioxinecrisis en een BSE-crisis voorkomen kunnen worden?
Mijns inziens is het maken van nieuwe wetgeving geen goede reactie op het niet naleven van bestaande wetgeving.
Het opzetten van onafhankelijke inspectiediensten in de lidstaten die ter plaatse de wet handhaven dient daarom prioriteit te hebben.
Hetzelfde geldt voor het rapid alert system, de lidstaten moeten ervoor zorgen dat dit systeem goed werkt en zij moeten de Europese Commissie tijdig informeren.
Mijnheer de Voorzitter, commissaris Byrne, ik wilde allereerst mijn vriend John Bowis dankzeggen omdat hij uitstekend werk heeft verricht voor het Witboek over voedselveiligheid en vooral ook omdat hij bereid was verschillende amendementen over te nemen uit diverse politieke fracties.
Deze amendementen vormen naar mijn mening een aanmerkelijke verbetering van het oorspronkelijke voorstel van de Commissie.
De oprichting van een onafhankelijke en wetenschappelijk georiënteerde Europese voedselautoriteit, vormt een belangrijke stap naar de vervulling van een behoefte die alle burgers gevoelen; zij eisen immers de nodige garanties voor de kwaliteit en de veiligheid van hun levensmiddelen.
De neuronale schade die het centrale zenuwstelsel van de mens aantast en veroorzaakt wordt door het eten van vlees van runderen - die, zoals vanochtend werd gezegd, lijden aan de gekkekoeienziekte - de recente dioxine-affaire in België, de hoge concentraties bestrijdingsmiddelen die in het milieu terechtkomen, de aanwezigheid van allerlei andere microbiologische en chemische stoffen die een sterk kankerverwekkend effect hebben, zijn een bron van verontrusting en soms ook van angst bij de gewone mensen.
Met de oprichting van een Europese voedselautoriteit zal in niet geringe mate bijgedragen worden tot een hoge beschermingsgraad van de volksgezondheid.
Ik wilde tot slot alle politieke fracties bedanken - de Europese Volkspartij, de socialisten, de groenen, de liberalen - omdat zij akkoord zijn gegaan met een compromisamendement dat aanvankelijk door mij en de heer Fiori was ingediend met de bedoeling de Europese voedselautoriteit een grotere rol toe te kennen.
Deze autoriteit moet als het ware het brein vormen achter de coördinatie van het netwerk van nationale instanties, die op hun beurt in de afzonderlijke regio' s een netwerk van topcentra voor voedselveiligheid moeten coördineren en begeleiden.
Het is de bedoeling dat met dit netwerk van laboratoria een doorlopende en dagelijkse controle op de kwaliteit en de veiligheid van voedselproducten van de grond komt, precies zoals mevrouw Roth-Behrendt zojuist bepleitte. Dat is een aanpak waar ik me in kan vinden.
Dit netwerk moet zo dicht mogelijk bij de burgers staan, zodat zij langs deze weg langzaam aan weer vertrouwen gaan stellen in de Europese en nationale instellingen.
Mijnheer de Voorzitter, met de stemming in het Parlement wordt deze eerste fase van raadpleging over de problematiek van de voedselveiligheid afgesloten.
Ik hoop wel dat met deze stemming geen punt wordt gezet achter het streven naar snel en efficiënt ingrijpen. Het gaat hierbij immers om een sector die heel dicht bij het dagelijks leven van de burgers staat en een van de belangrijkste proefbanken is voor ons vermogen om het vertrouwen van de burgers in de instellingen en in de politiek terug te veroveren.
De behoefte aan een forse inzet wordt nu zelfs nog groter als men bedenkt dat de hooggestemde verwachtingen die het Witboek heeft gewekt, niet volledig verwoord zijn in het verslag van de heer Bowis, ondanks het feit dat de rapporteur ontegenzeggelijk zijn best heeft gedaan.
De oprichting van de Europese voedselautoriteit en de omschrijving van haar bevoegdheden vormen weliswaar kernpunten van de door de Commissie voorgestelde strategie, maar de kous is hiermee niet af.
Een Europese voedselstrategie mag niet beperkt blijven tot het oprichten van een bewakingsinstantie en het toepassen van een paar hygiënische en gezondheidstechnische voorschriften, hoe nodig deze ook zijn.
Er bestaat een onverbrekelijke band tussen gezond eten en goed eten, maar hiervoor moet nog wel het nodige besef bij de consumenten gekweekt worden. In dit bewustwordingsproces is het zaak kwaliteit voorop te plaatsen en de typische plaatselijke producten voldoende ondersteuning te geven, omdat zij een grote rijkdom van de Europese volkeren vormen.
Met de stemming in de Milieucommissie is het ons gelukt een zeker evenwicht te herstellen, doordat wij namelijk onder het toepassingsgebied de voedingsproblemen en een paar belangrijke verwijzingen naar de rol van het MKB voor de bescherming van de diverse voedingsgewoonten hebben opgenomen.
Dit is de reden waarom ik voor zal stemmen.
Voorzitter, collega's, ik denk dat we met het rapport van de heer Bowis een stevige basis hebben voor het verdere werk en ik denk, mijnheer de commissaris, dat er nu geen enkele reden is waarom u, bij wijze van spreken, morgen niet met het wetgevend voorstel zou komen, want de grote meerderheid van het Parlement is het er nu over eens op welke manier we verder moeten gaan en dat het zo'n grote meerderheid is, is onder meer en vooral te danken aan u, mijnheer de rapporteur, u bent een enorm goed diplomaat.
Over de grond van de zaak ga ik niet veel meer zeggen, we zijn het daar allemaal over eens.
Ik zou een paar kleinere dingen naar voren willen brengen.
Ik heb een amendement ingediend dat naar mijn gevoel niet onbelangrijk is, hoewel collega Whitehead suggereerde dat het overbodig was.
Het moet een onafhankelijke autoriteit zijn, en daarom denk ik dat zoals in paragraaf 12 staat, nauwe banden, close ties in het Engels, eigenlijk niet mogen, met niemand, niet met consumentenverenigingen, maar ook met niemand anders.
Dus ik denk dat uw amendement 11 en mijn amendement 17 perfect combineerbaar zijn.
Tweede punt, naast de autoriteit zijn er nog een aantal belangrijke dingen die moeten gebeuren.
Ik haal er twee uit: wij hebben dringend PCB-normen nodig op Europees niveau, wij hebben dringend een positieve lijst van ingrediënten van veevoeder nodig.
Mijnheer de commissaris, aan het werk zou ik zeggen, en collega's, onze rol in het Europees Parlement is ook zeer belangrijk want wij zullen met het jaarverslag, met de ondervraging van de directeur van de autoriteit ervoor moeten zorgen dat de autoriteit ook werkt, want als zij niet werkt, als zij niet goed haar werk doet, dan zal de politieke rekening bij ons terechtkomen.
Ik denk dat dat iets is wat we in de loop van de jaren in het oog zullen moeten houden.
Mijnheer de Voorzitter, ik wil de rapporteur bedanken omdat hij - zoals enkele collega's al hebben gezegd - de amendementen van alle fracties door middel van compromisteksten in het verslag heeft opgenomen. Ik denk dat de rapporteur een duidelijk doel nastreeft.
Zoals hij zelf in zijn verslag zegt, is dat in de eerste plaats het garanderen van de hoge veiligheidsnormen die voor voeding moeten gelden. Een tweede, daarvan afgeleide doelstelling is het terugwinnen van het consumentenvertrouwen dat door de schandalen een flinke deuk heeft opgelopen.
Ik wil eraan herinneren dat in Spanje niet alleen het schandaal rondom de raapolie heeft gespeeld - dat ruim 20 jaar na dato nog steeds gevolgen heeft - maar ook het BSE- en het dioxineschandaal. Het laatste en zorgwekkende schandaal in verband met genetisch gemodificeerde maïs uit de VS, die niet voor consumptie geschikt is maar toch in voedingsmiddelen terecht is gekomen, schijnt Spanje eveneens te raken.
Ik denk dat het heel belangrijk is om, zoals de rapporteur voorstelt, een driesporenbeleid te volgen.
Ten eerste moet er een voedselagentschap of -autoriteit worden opgericht, die door integriteit, transparantie en onafhankelijkheid wordt gekenmerkt. Vooral de onafhankelijkheid is een fundamenteel vereiste.
Ten tweede moet er dringend duidelijke en toegankelijke wetgeving komen. Ten derde moet er worden samengewerkt met de instanties van andere lidstaten, met niet-gouvernementele organisaties, consumentenorganisaties en internationale organisaties.
Zoals mijn collega Mihail Papayannakis al zei, zullen ook wij dit verslag daarom steunen en aannemen.
Mijnheer de Voorzitter, ik sluit mij graag aan bij de andere collega's en complimenteer de rapporteur, de heer Bowis, met zijn bijzonder constructieve en logische benadering van dit probleem.
Mag ik, bij wijze van luchtige noot in deze discussie, zeggen dat ik luisterend naar de bijbelse citaten van de heer Blokland het gevoel had dat hij dit debat op een hoger niveau bracht? Er is immers een tijd is geweest dat wij dachten dat dit soort zaken alleen door goddelijk ingrijpen kon worden opgelost.
Dit gezegd zijnde vind ik echter ook dat het dit Parlement en commissaris Byrne tot eer strekt dat de voedselveiligheid nu zo hoog op de Europese agenda staat.
Onze burgers verwachten van ons een alerte en positieve reactie en zij hebben daar ook recht op.
Volgens mij is dit absoluut noodzakelijk om het vertrouwen van de consument in dit voor zowel producenten als consumenten zo belangrijke beleidsterrein weer helemaal te herstellen.
Wij hebben allemaal onze lessen geleerd van de voedselcrises in de jaren 90.
Door een stelsel van uniforme regels in te voeren, zullen wij naar mijn stellige overtuiging de basis leggen voor een wetgeving die de bestaande hiaten op dit gebied opvult.
Dit zou duidelijk de voedselveiligheid in de hele voedselketen vergroten.
De hervorming van de levensmiddelenwetgeving van de EU kan dan op het niveau van de Europese Unie worden uitgevoerd.
Wij willen niet in een situatie terechtkomen waarin levensmiddelen in de Europese Unie weer alleen in eigen land worden gekocht.
Een van de centrale elementen van de hervormingen van het gemeenschappelijk landbouwbeleid is dat wij renationalisatie van het GLB, in welke vorm dan ook, willen voorkomen.
Daarom is het ook zo belangrijk dat de wetgeving inzake voedselveiligheid op Europees niveau wordt uitgevoerd.
Daarom ook ben ik bijzonder gelukkig met een van de kernpunten van het Witboek over voedselveiligheid, namelijk het plan om een nieuwe Europese voedselautoriteit op te richten.
Deze autoriteit moet de verantwoordelijkheid krijgen voor wetenschappelijk bewijsmateriaal, voor informatieverstrekking en maatregelen met betrekking tot alle met de voedselveiligheid samenhangende risico's.
Een ander vraagstuk waarmee wij in de komende maanden te maken zullen krijgen, is dat van de genetisch gemodificeerde organismen (GMO's) in de voedselproductie. Wij moeten openstaan voor de mogelijkheden van de biotechnologie.
Het zou wel eens een ernstige misvatting kunnen zijn te denken dat wij met de biotechnologie slechte kwaliteit en onveilig voedsel in huis halen.
GMO-voedsel biedt ons bijvoorbeeld de mogelijkheid de hoeveelheid pesticiden in ons voedsel terug te dringen en de voedingswaarde ervan te verbeteren. Wij zouden in gebreke blijven wanneer wij deze voordelen zouden negeren.
Ik steun echter volledig de invoering van heldere, gebruikersvriendelijke en gestandaardiseerde etikettering met betrekking tot genetisch gemodificeerde levensmiddelen.
Bovendien mogen levensmiddelen die genetisch gemodificeerd zijn of die genetisch gemodificeerde ingrediënten bevatten pas in de voedselketen worden toegelaten wanneer zij uitgebreid zijn getest, en dan nog alleen indien relevante informatie duidelijk op het etiket vermeld staat.
Voorzitter, dat het Witboek voedselveiligheid zelf geen legislatieve betekenis heeft, doet absoluut geen afbreuk aan de dubbele waarde die het ongetwijfeld heeft.
Het bevat ten eerste een engagement om de wetgeving globaal en grondig te renoveren, om een onafhankelijke voedselveiligheidautoriteit op te richten en om de controle beter te organiseren.
Het heeft bovendien een symbolische betekenis.
Het kan en moet de start zijn van een nieuw begin.
Voortaan wordt het beleid gecoördineerd en geïntegreerd aangepakt en omvat het de gehele voedselketen.
Het is goed dat rapporteur Bowis, die uitstekend werk geleverd heeft, voor een positieve benadering van het Witboek opteert.
In zijn verslag worden niet zozeer wijzigingen voorgesteld, maar worden klemtonen gelegd.
Zo wordt terecht beklemtoond dat de voedselautoriteit zich in de eerste plaats op de voedselveiligheid moet concentreren.
Toch hoop ik dat er ook ruimte zal zijn voor wetenschapsvergaring op het vlak van het verband tussen voedselpatronen en gezondheid.
Het beleid moet immers niet alleen gericht zijn op het voorkomen van schade aan de gezondheid, maar ook op het bekomen van gezondheidswinst.
Een tweede terechte klemtoon is de vraag naar aandacht voor de regionale en de culturele verschillen in het voedingsaanbod en de rol van het midden- en kleinbedrijf en de ambachten hierbij.
Laat dit meteen een oproep zijn om in het uitgebreide wetgevingspakket dat op ons afkomt de specificiteit van het midden- en kleinbedrijf en het ambacht niet te miskennen.
Er is nog een derde klemtoon nodig, die vooralsnog ontbreekt in het verslag en die wij nog kunnen inbrengen via amendement 12.
Zowel in het Witboek als in het verslag-Bowis wordt gesproken over communicatie enerzijds en over procedures in het geval van noodsituaties anderzijds, maar er is geen aandacht voor de o zo nodige interne en externe crisiscommunicatie.
Nochtans, en in België kunnen wij daarvan meespreken, kan die bepalend zijn voor de beheersing van de omvang van de crisis en het staan of vallen van het vertrouwen van de consument in de instellingen.
Om af te sluiten nog dit: laat ons hopen dat de lidstaten de door het Parlement en de Commissie gedeelde visie bijtreden en dat zij vooral ook hun verantwoordelijkheid nemen, niet alleen als samenstellende delen van de Raad, maar ook als instantie die moet zorgen dat de controle in het veld effectief gebeurt nadat de maatregelen van Europa in nationale wetgeving zijn geïmplementeerd.
Collega's, Voorzitter, met het Witboek voedselveiligheid is een belangrijke basis gelegd voor betere voeding in de toekomst en ik hoop ook voor een meer milieuvriendelijke en mensvriendelijke productie van voedsel.
De rapporteur, maar ook heel veel EP-leden in de commissie, waaronder ikzelf, hebben de focus gelegd op de voedselautoriteit en eigenlijk is dat een beetje te betreuren.
Te betreuren, omdat goed voedsel, veilig voedsel vooral baat heeft bij duidelijke wetgeving.
Maar ik begrijp ook dat de vele crises in Europa, en ik verwijs hier ook naar mijn land, hebben aangetoond dat we vooral nood hebben aan een houvast.
De politiek heeft nood aan een houvast om duidelijke keuzes te kunnen maken en de consument heeft nood aan vertrouwen.
Daarom hebben we deze voedselautoriteit nodig en daarom leggen we daar terecht de nodige nadruk op.
Het is belangrijk dat die voedselautoriteit onafhankelijk kan functioneren.
Dat hebben we duidelijk in het verslag gezet, en ik verheug me daar absoluut over.
Het is ook belangrijk dat de voedselautoriteit haar prioriteiten kan stellen, dat ze pro-actief kan werken en dat ze aanbevelingen kan doen aan diegenen die instaan voor het risicobeheer.
Ik betreur het een beetje dat er in de benaming alleen voedselveiligheid staat.
Ik begrijp dat voedselveiligheid het uitgangspunt moet zijn, maar er moeten toch bruggen geslagen worden naar andere domeinen zoals milieu, gezondheid en dergelijke.
Ik hoop dat een dynamische toekomstige autoriteit deze dynamiek toch op gang kan brengen.
Ten slotte nog dit. Ik denk dat we op dit moment, in deze politieke discussie onze focus niet moeten plaatsen op de vestigingsplaats.
Ik ben er echt van overtuigd dat dat de bevolking Siberisch koud laat.
Mijnheer de Voorzitter, als afgevaardigde van de liberale fractie bedank ik de Commissie hartelijk voor het Witboek en zijn ambitieuze doelstellingen.
Er moet snel en op flexibele wijze vooruitgang worden geboekt.
Dat is in het belang van zowel de consumenten als de voedselketen in Europa.
De Commissie milieubeheer, volksgezondheid en consumentenbeleid is tot een verstandige lijn gekomen. Ze wil van het agentschap voor voedselveiligheid een op wetenschappelijk gebied respectabel orgaan maken dat verantwoordelijk is voor risico-evaluatie en advisering.
Het is van belang dat risicobeheer onder de verantwoordelijkheid van de lidstaten en de Commissie blijft vallen en op die manier ook aan politieke controle onderhevig is.
Om het vertrouwen van de consumenten in de veiligheid van levensmiddelen te herstellen en te behouden, moet het voedselagentschap met voldoende openbare middelen kunnen beginnen.
Onafhankelijkheid en zelfstandigheid van de dienst zijn een goed uitgangspunt om de belangen van de Europese consumenten te dienen.
Het zou daarom het beste zijn als het agentschap niet onder de Commissie, maar onafhankelijk zou functioneren, dus fysiek los van de Commissie.
Het agentschap moet worden gevestigd op een plaats met goede infrastructuur op het gebied van vervoer en informatietechnologie, en de plaats van vestiging moet een goede naam hebben op het gebied van voedselveiligheid.
Ook de steun van de omliggende wetenschappelijke instanties is van belang bij het kiezen van de vestigingsplaats.
Ik steun daarom de amendementen 14 en 19 waarin men van het besluit over de vestigingsplaats een principiële kwestie wil maken.
Het Witboek, dat in grote lijnen wordt ondersteund door het verslag van de heer Bowis, formuleert geen dwingende beleidsmaatregelen, en dat is te betreuren.
Dit neemt niet weg dat de oprichting van een Europees agentschap voor voedselveiligheid een heel goede zaak is.
Het is alleen nog noodzakelijk, zoals sommige collega' s al hebben gezegd, de onafhankelijkheid van het agentschap te waarborgen.
Hiervoor moeten de nodige financiële middelen en menselijke hulpbronnen beschikbaar worden gesteld.
Wij zijn van mening dat door een belasting te heffen op de winsten van de agro-industrie deze middelen kunnen worden vrijgemaakt.
Met het oog op transparantie zouden ook vakbonden en de diverse organisaties zaken aanhangig moeten kunnen maken bij het agentschap, zowel op consumenten- als op milieugebied.
Een goede wetenschappelijke risicobeoordeling, vergezeld van een doelmatige communicatiestrategie richting publieke opinie, is niet voldoende om voedselcrisissen onder controle te krijgen.
Dit getuigt van een technocratische visie die voorbijgaat aan de culturele, sociale en economische aspecten van de voedingsproblematiek.
In sommige gevallen vereist de oplossing van een crisis meer politieke wil.
Kijkt u bijvoorbeeld maar naar de huidige BSE-crisis.
Men zou de toevoeging van vermalen dierstoffen aan veevoeder moeten kunnen verbieden en de bedrijfsvergunning moeten kunnen intrekken van voedselproducenten die deze voorschriften niet naleven.
Mijnheer de Voorzitter, ik complimenteer de heer John Bowis met zijn goede werk.
Tijdens deze procedure heb ik vaak gedacht dat wij geluk hebben gehad met de keuze van de rapporteur.
Hij heeft goed weerstand weten te bieden aan de druk die bij deze gevoelige zaak op hem is uitgeoefend.
Ik bedank ook commissaris Byrne voor de samenwerking met ons.
De Commissie milieubeheer, volksgezondheid en consumentenbeleid heeft de raad van de heer Bowis opgevolgd en besloten geen standpunt in te nemen over de vestigingsplaats van het voedselagentschap.
Naar mijn mening was dat een wijs besluit.
Het is daarentegen wel van belang te bepalen wat wij van het voedselagentschap verwachten en welke criteria wij aan de vestigingsplaats stellen.
Het is in het belang van de burgers van de hele Unie dat er criteria komen.
Die criteria zijn: een goede naam op het gebied van voedselveiligheid, onafhankelijkheid, goede wetenschappelijke infrastructuur met de beste beschikbare technologie en goede verbindingen op het gebied van vervoer en informatietechnologie.
In amendement 19, dat ik samen met mijn collega's Nisticò en Fiori en veel anderen namens de PPE-DE-fractie heb ingediend, worden deze criteria duidelijk vastgesteld zonder dat een standpunt over de vestigingsplaats wordt ingenomen.
Die criteria zijn tegelijkertijd essentiële instrumenten om het gemeenschappelijke doel te bereiken, te weten het zo snel mogelijk herstel van het vertrouwen van de consumenten in de veiligheid van het Europese voedsel.
In de debatten is de eis naar voren gekomen dat het agentschap moet worden gevestigd in een stad met Europese instellingen, omdat er anders geen controle op uitgeoefend kan worden.
Een dergelijke argumentatie is verbazingwekkend en zorgwekkend en haalt in feite de bodem onder de basisgedachte van integratie vandaan.
Wij kunnen niet serieus zeggen dat alleen een autoriteit in het centrum van de Gemeenschap op betrouwbare wijze de haar gegeven taak kan uitvoeren.
Zo zijn er waarschijnlijk meer oorzaken voor de lage waarde van de euro dan de vestiging van de Europese Centrale Bank in Frankfurt.
Zelf denk ik niet zo, ik vertrouw op de kracht van de Europese integratiegedachte en de fundamentele principes in de hele Europese Unie.
Mijnheer de Voorzitter, ook ik wil collega Bowis van harte gelukwensen met zijn waarachtige pogingen om alle meningen in zijn verslag te verwerken. Ik dank hem met name ook voor zijn bereidheid om in het verslag het meer algemene begrip van voeding op te nemen.
Met het Witboek over voedselveiligheid probeert men het vertrouwen van de consumenten in heel de voedselketen te herstellen.
Terecht eisen de consumenten dat zij risicovrije voedingsmiddelen voorgeschoteld krijgen, waarvan de kwaliteit aan specifieke criteria en normen voldoet.
De desbetreffende wetgeving moet dus heel het gebied bestrijken en een zo horizontaal mogelijk karakter hebben: zo hoort dat nu eenmaal als het om voedselvraagstukken gaat.
Ik wil hier de aandacht vestigen op een aantal punten.
Het vroegtijdig waarschuwingssysteem heeft, zoals is gebleken, tot nu toe niet naar behoren gewerkt. De lidstaten zijn in grote mate verantwoordelijk voor de gebreken daarvan.
Mijns inziens moeten daarom concrete termijnen worden vastgesteld waarbinnen elk geval van gerechtvaardigde ongerustheid aan de Commissie moet worden gemeld.
De controles in de lidstaten moeten strenger en efficiënter worden.
Wat de Europese autoriteit voor voedselveiligheid betreft, moeten wij hameren op de onafhankelijkheid van deze instantie. Pas dan kan zij het dreigende gevaar evalueren en maatregelen voorstellen voor het beheer daarvan, in afwachting van de definitieve politieke besluiten.
Bovendien moet de autoriteit zorgen voor transparantie en alle belanghebbenden de mogelijkheid van toegang tot de beschikbare informatie bieden.
Mijns inziens zijn transparantie en onafhankelijkheid absolute voorwaarden voor veilige en juiste voeding, en dat is ons aller doel.
Mijnheer de Voorzitter, de recente incidenten met het vlees van zieke koeien dat in de voedselketen terecht is gekomen in Nederland en Frankrijk en ook de discussie die nu weer in Groot-Brittannië plaatsvindt, onderstrepen nog eens dat het toezicht en de controle op de voedselproductie verder moeten worden verscherpt.
Het terugwinnen van het vertrouwen van de bevolking in voedselveiligheid is van groter belang dan alleen maar voor de voedselveiligheid.
Het gaat immers ook om het vertrouwen van de burger in de overheid.
Het nieuwe Europese voedselveiligheidsagentschap dient daarom een krachtige en onafhankelijk instelling te worden die niet slechts publieksvoorlichting geeft, maar ook concrete bevoegdheden krijgt om in het geval van crises tijdig effectieve maatregelen voor te stellen en om problemen te onderzoeken.
Wij hebben daarom een zo slank mogelijke organisatie voor ogen, niet een grote bureaucratie.
Daarnaast zal een deel van de doelmatigheid van het agentschap liggen in transparante besluitvorming en snelle publicatie op Internet van zijn onderzoeken en adviezen, analoog aan bijvoorbeeld het voortreffelijk functionerende Food and Veterinary Office in Dublin.
Daar heeft het publiek recht op.
Er moet ook worden voortgebouwd op het werk van al bestaande organisaties zoals EMEA en de FAO, omdat doublures voorkomen dienen te worden.
Uiteindelijk, Voorzitter, mag de politiek haar verantwoordelijkheid niet ontlopen.
De besluiten moeten uiteindelijk voor rekening komen van de Europese Commissie en het Parlement moet, onder andere door middel van een discussie over het jaarverslag, bij het werk van het agentschap betrokken blijven.
Ter afronding, voorzitter Prodi heeft grote verwachtingen gewekt in de aanloop naar zijn voorzitterschap en commissaris Byrne en rapporteur Bowis hebben dat handen en voeten moeten geven in hun Witboek.
Ik denk dat ze daar zeer goed in zijn geslaagd en nu zien we graag zo spoedig mogelijk wetgeving op dit terrein.
Mijnheer de Voorzitter, de voedselketen in Europa is weliswaar de veiligste in de wereld, maar slechte praktijken en vooral ook recente schandalen hebben tot grote problemen geleid. Onze commissaris, de heer Byrne, heeft op deze problemen op bewonderenswaardige wijze gereageerd.
Ik complimenteer hem en ook onze rapporteur, de heer Bowis, voor hun bijzonder logische en rationele aanpak van het probleem dat vandaag op tafel ligt.
De EU moet in het belang van haar burgers de hoogst mogelijke normen voor voedselveiligheid hanteren.
Voedselveiligheid en volksgezondheid zijn politieke prioriteiten van de bovenste plank.
Wij moeten degenen die ons op dit gebied adviseren, kunnen vertrouwen - boeren, voedselproducenten, voedselverwerkers, detailhandelaren, regeringen, consumentenorganisaties, wetenschappers, enzovoort: een eindeloze lijst.
Wij hebben vooral behoefte aan een wetenschappelijke instantie als referentiepunt, of wij nu consumenten of beleidsmakers zijn of zelf ook bijdragen aan de voedselketen. Wij moeten weten wat een aanvaardbaar evenwicht is tussen risicopreventie en een weloverwogen keuze van de consument: alles draait om evenwicht.
Veiligheid en betrouwbaarheid betekenen niet dat wij de mogelijkheid om te kiezen, of zelfs de culturele diversiteit, opofferen. Een van de interessantste amendementen van de Milieucommissie betreft het behoud van het Europese culturele erfgoed op het gebied van lokale voedselspecialiteiten.
Risico's moeten dan ook in een zo vroeg mogelijk stadium worden onderkend, wetenschappelijk geëvalueerd en in de kiem gesmoord.
Actie op Europees niveau is nodig omdat risico's in een gemeenschappelijke markt niet bij de nationale grenzen stoppen.
De EAV moet een belangrijke rol spelen in het huidig vroegtijdig waarschuwingssysteem. Dit systeem moet worden verbeterd en uitgebreid tot alle terreinen van de voedselveiligheid, met inbegrip van diervoeders.
Ik ben blij met de brede eensgezindheid over de belangrijkste beginselen: er moet een nieuwe wetenschappelijke instantie komen voor de risicobeoordeling op het gebied van voedselveiligheid; deze instantie moet onafhankelijk en transparant zijn, verantwoording afleggen en beantwoorden aan de behoeften inzake objectief onderzoek en commerciële vertrouwelijkheid, en het moet voor een breed publiek toegankelijke en begrijpelijke informatie beschikbaar maken.
Het allerbelangrijkste is echter dat deze instantie het respect van haar zusterorganisaties en het vertrouwen van het publiek kan winnen en de regeringen van de lidstaten ertoe kan brengen haar conclusies te aanvaarden.
Mijnheer de Voorzitter, mijnheer de commissaris, dames en heren, de Commissie reageert met dit Witboek op de toegenomen gevoeligheid van de burgers op dit gebied.
Het weinige dat wij ons nog aan eten gunnen, moet in de eerste plaats gezond zijn en goed smaken, en moet naar het oordeel van de consument ook op milieuvriendelijke wijze worden geproduceerd.
Wanneer wij over voedselveiligheid spreken en die willen garanderen, moeten wij met veel aspecten rekening houden.
Er bestaat al een groot aantal organisaties en instellingen, federaties en actiegroepen die zich tot doel hebben gesteld de voedselveiligheid te bewaken.
Binnen de interne markt van Europa, met zijn vrijhandel en zijn vrij verkeer van goederen, rijst steeds duidelijker de vraag naar de bevoegdheid voor de wetgeving en controle op dit voor de Europese burgers zo belangrijke gebied.
De Commissie stelt nu voor een Europese voedselautoriteit in het leven te roepen.
Ik juich dat voorstel toe, maar ik stel tegelijk de vraag welke bevoegdheden, opdracht en invloed zo'n Europese instantie krijgt.
Dat zijn ook de vragen die wij in de commissies hebben behandeld.
Ik wil daarom collega Bowis complimenteren met zijn goede en evenwichtige verslag, waarin hij de vele verschillende ideeën heeft samengebracht.
De voedselautoriteit dient verantwoordelijk te zijn voor het beoordelen van risico's en samen te werken met de organen van de lidstaten.
Transparantie is daarbij erg belangrijk.
De burgers eisen transparantie omdat zij goed geïnformeerd willen zijn.
De voedselautoriteit moet daarom informatie aanbieden die voor het publiek gemakkelijk toegankelijk en begrijpelijk is.
De autoriteit moet ook nauw samenwerken met de instellingen die er al zijn. Dat houdt in dat informatie, statistieken en gegevens wederzijds toegankelijk moeten zijn.
De kennis en ervaring van anderen kunnen zo worden gebundeld, en vervolgens in heel Europa worden benut.
We hoeven niet allemaal opnieuw het wiel uit te vinden.
Op deze manier kunnen we onze ervaringen delen.
Zo zie ik de toekomstige voedselautoriteit.
Mijnheer de Voorzitter, mijnheer de commissaris, ik wil mij aansluiten bij de talrijke felicitaties aan het adres van de rapporteur, de heer Bowis.
Er zijn al verscheidene gezegden over voeding aangehaald, maar er is ook een stelregel die luidt dat men van alles, maar weinig moet eten.
Het aanbod op de overvolle schappen in de winkels maakt dat allang mogelijk.
De eetgewoonten van veel burgers, de manier waarop zij met levensmiddelen omgaan en het gebrek aan kennis over het bereiden van een evenwichtige maaltijd zijn allemaal dingen waaraan ook een nieuwe autoriteit of agentschap niets kan veranderen.
Ook als producten veiliger worden, houden consumenten hun eigen verantwoordelijkheid.
Mijnheer de commissaris, ik heb de indruk dat er steeds meer controleurs zijn en steeds minder producenten.
Ik vrees dat Europa opnieuw het gevaar loopt een log ambtenarenapparaat in het leven te roepen dat niet tot optreden in staat is.
Hoe zal men de Europese bevoegdheden nauwkeurig kunnen afbakenen van die van de nationale controle-instanties?
Ik ben bang dat wij onszelf een nieuw blok aan het been binden.
Deze nieuwe instantie zal niet voor een definitieve doorbraak op het gebied van consumentenbescherming kunnen zorgen.
Wie zal wie ter verantwoording roepen als in de toekomst het volgende voedselschandaal uitbreekt?
In verband met de uitbreiding van de Europese Unie discussiëren we telkens weer over de afbakening van bevoegdheden.
Dat moet ook met betrekking tot de voedselveiligheid een centraal punt zijn.
Ook in de toekomst moet bij de regeling van economische schades beslist het beginsel worden toegepast dat de brokkenmaker betaalt.
Er wordt in het Witboek over voedselveiligheid niet altijd een duidelijke lijn gevolgd.
Het concrete tijdschema om het doel te bereiken, ziet er naar gelang de wensen van de talrijke betrokkenen heel verschillend uit.
Door het debat van vandaag kunnen wij de totstandkoming van deze instantie niet meer beletten.
Ik denk echter dat wij ook niet al te zeer moeten verwachten dat dankzij deze instantie in de toekomst alles beter wordt.
Mijnheer de Voorzitter, mijn collega de heer Bowis heeft de kaarten die hij heeft gekregen, goed gespeeld.
Ik vraag mij echter wel af of die kaarten eigenlijk wel uitgedeeld hadden moeten worden.
Wij debatteren in dit Parlement steeds weer over details van voorstellen die wij voorgelegd krijgen, maar wij vragen ons niet af of die voorstellen er wel zouden moeten zijn.
In de meeste lidstaten bestaan al instanties op het gebied van voedselveiligheid.
Wij hebben wetenschappelijke comités die advies uitbrengen aan de Commissie.
Wij hebben de Wereldgezondheidsorganisatie in Genève.
Wat kan een Europese voedselautoriteit daar nog aan toevoegen?
Zij zal voornamelijk het werk van de bestaande instanties nog eens over doen.
Haar belangrijkste functie is public relations.
Een Europese voedselautoriteit is een vertwijfelde poging om een sceptisch publiek ervan te overtuigen dat de Europese instellingen op de een of andere manier iets nuttigs presteren.
Zou de nieuwe instantie de Britse BSE-crisis of de Belgische dioxine-crisis hebben voorkomen?
Zoals de heer Blokland terecht zegt, hoogstwaarschijnlijk niet.
Wij moeten erkennen dat wij hier te maken hebben met de wet van de afnemende meeropbrengst.
Naarmate wij steeds meer nieuwe bureaucratische niveaus creëren en steeds meer geld uitgeven, krijgen wij daar steeds minder voor terug.
Wij krijgen te horen dat wij geen vraagtekens mogen zetten bij de waarde van het geld dat we aan de menselijke gezondheid uitgeven.
Wij moeten als politici echter beperkte middelen verdelen en daarom moeten wij zulke vragen juist wel stellen.
Zouden de enorme bedragen die deze nieuwe instantie zal kosten, niet beter kunnen worden besteed aan kankeronderzoek, of aan het voorkomen van roken, of aan de verkeersveiligheid?
Hoogstwaarschijnlijk zou dit geld op deze terreinen veel meer opleveren aan geredde levens, maar niemand is bereid deze vraag te stellen.
Ik richt mij nu op de vraag van de vestigingsplaats van deze instantie.
Volgens mij is haar belangrijkste taak te zorgen voor betere coördinatie van het werk van de bestaande instanties.
De directeuren van de nationale instanties moeten het bestuur gaan vormen.
Zij moeten aan hun eigen bureau blijven zitten, voor hun eigen computer.
De vestigingsplaats voor de nieuwe instantie moet dan ook niet Barcelona, Helsinki of Italië worden, maar Internet, cyberspace.
Dan zou zij pas doelmatig, transparant en toegankelijk zijn.
Het zou een typisch 21ste-eeuwse oplossing zijn.
Mijnheer de Voorzitter, dames en heren, in tegenstelling tot de vorige spreker wil ik heel duidelijk zeggen dat het vandaag te behandelen Witboek over voedselveiligheid de springplank is voor de instellingen van de Europese Unie om het hoogst mogelijke niveau van voedselveiligheid te bereiken en het vertrouwen van de consumenten terug te winnen.
Wij hebben dit document immers niet zonder reden op laten stellen.
Het onderwerp werd natuurlijk op sterk uiteenlopende manieren benaderd: dat is uit de discussies van de afgelopen maanden wel gebleken.
Daarom verdient de rapporteur een flinke pluim omdat hij erin geslaagd is die verschillende benaderingen en ideeën in een overzichtelijk verslag samen te vatten.
Zelfs over het kernpunt van het Witboek, de instelling van een autoriteit voor voedselveiligheid, waren de meningen echter al sterk verdeeld.
Ik wil ook niet verhullen dat ik mij bij de publicatie van het Witboek tegen deze autoriteit heb uitgesproken.
Nu ik straks bij de stemming toch samen met een ruime meerderheid - want daar ga ik vanuit - voor deze autoriteit zal pleiten, moet ik de commissaris het volgende op het hart drukken.
Vergist u zich niet; er bestaat veel twijfel, er is veel kritiek.
Neemt u de voorstellen van het Parlement serieus en concentreert u het werk van de autoriteit op wetenschappelijk werk en risicoanalyse" .
Het is bijzonder belangrijk - en dit onderstreep ik - dat de autoriteit niet naast het huidige systeem van raadgevende comités gaat functioneren.
De samenwerking tussen de autoriteit en het onderzoekscentrum in Ispra en het veterinair bureau in Dublin moet duidelijk worden geregeld.
Vermijdt u gelijksoortig of parallelle werkzaamheden in de verschillende instellingen.
Wat de concrete invulling van de voedselautoriteit betreft, moet in de eerste plaats duidelijk zijn hoe deze wordt gefinancierd.
Vanuit het Parlement juichen wij een financieringsplan niet alleen toe, wij eisen er zelfs een.
Hoeveel medewerkers zijn er nodig?
Wat is een passend tijdschema voor de oprichting van een dergelijke instantie?
Gebruikt u het Witboek ook om in de lidstaten strengere regels door te drukken.
Als de ontwerpen voor de meer dan 80 wettelijke regelingen er net zo uitzien als de gezondheidsvoorschriften die ik als rapporteur heb ontvangen, dan ben ik zeer optimistisch gestemd.
U moest echter nog maar eens overdenken wat u over de etiketteringsvoorschriften zegt, mijnheer de commissaris, ...
(Spreker wordt door de Voorzitter onderbroken)
Mijnheer de Voorzitter, mijnheer de commissaris, collega' s, allereerst moet ik rapporteur Bowis feliciteren met het uitmuntende werk dat hij heeft verricht.
Mijns inziens hebben wij een uiterst belangrijk aspect teruggewonnen, namelijk het idee van een netwerk voor de Europese voedselautoriteit. Het is de bedoeling dat deze autoriteit een aanvullende functie krijgt en niet in de plaats treedt van andere organisaties, van de organisaties die bepaalde lidstaten reeds voor voedselveiligheid bezitten.
Het is echter ook zaak te pleiten voor een evenwichtige aanpak van het probleem. De artikelen 152 en 153 van het Verdrag van de Europese Unie stellen immers als algemene regel dat een hoog niveau van bescherming van de menselijke gezondheid en van de consumenten verzekerd moet worden.
Op deze beginselen berust ook de prioritaire aandacht voor de menselijke gezondheid.
Men moet er dus voor zorgen dat de Europese Unie over zo hoog mogelijke standaardvoorschriften inzake voedselveiligheid beschikt. Hierover bestaat weliswaar algehele consensus, maar bekeken moet nog worden welke economische consequenties deze aanpak heeft voor de productiesectoren.
In artikel 2 van het Verdrag wordt er namelijk aan herinnerd dat de Unie tot taak heeft een harmonieuze, evenwichtige en duurzame ontwikkeling van de economische activiteit te bevorderen.
Dus iedere wetgevingsmaatregel die betrekking heeft op een sector als die van de voedselvoorziening, welke één van de motoren van de Europese industrie vormt - 15% van de totale output in de nijverheidssector en 2,5 miljoen werknemers - moet getoetst worden op grond van deze dubbele overweging. Beide beginselen zijn immers gericht op het waarborgen van algehele welvaart en welzijn in de Gemeenschap.
Iedere actie ter bescherming van de consumenten wordt alleen haalbaar en voordelig voor de consumenten zelf als onterechte schade voor het algehele economische welzijn wordt voorkomen. Dit zou bijvoorbeeld het geval zijn indien het productieproces van deze sector geconfronteerd werd met buitensporige obstakels die de groei van de economie en de werkgelegenheid in de weg zouden staan.
Ik nodig dus de Commissie uit om, zodra er spijkers met koppen worden geslagen en er wetgevingsbesluiten op tafel komen, teveel geregel en teveel bureaucratische lasten te voorkomen, met name voor het MKB.
Mijnheer de Voorzitter, de bevordering van een onafhankelijke Europese autoriteit die belast kan worden met onderzoek op het vlak van voedselveiligheid, is een uiterst belangrijk doel.
Dat doel kan verwezenlijkt worden in samenwerking met de nationale instanties die de verantwoordelijkheid voor de controle moeten krijgen. Daarbij dient voorkomen te worden dat, in de schaduw van het debat over het Witboek, de publieke opinie steeds meer angst krijgt voor een bureaucratisch Europa dat weliswaar de kwaliteit van haar producten kan beïnvloeden, maar niet in staat is korte metten te maken met allerlei fraudeurs die de gezondheid van de consumenten ondermijnen.
Ik zal in dit bestek maar één punt van het verslag van de heer Bowis - die ik bij dezen feliciteer - naar voren halen.
De kans bestaat dat een strategie die de hele voedselketen beslaat, van de landbouw tot de productie en de distributie, de economische concentratie nog verder in de hand werkt, hetgeen ten koste zou gaan van de kleinere bedrijven en de typische producten, zonder dat de consumenten daar zelf iets mee opschieten.
Kleine bedrijfjes en typische producten zijn de rijkdom van menige Europese regio.
Het doel van voedselveiligheid kan en moet dus in overeenstemming gebracht worden met deze concrete situatie, die, zoals veel collega' s al hebben beklemtoond, een economische maar ook een culturele waarde heeft.
Voorzitter, ik wil de heer Bowis oprecht feliciteren met zijn heel degelijke verslag over het Witboek voedselveiligheid.
Het is een zeer beladen onderwerp dat na de Europese voedselcrises tot intense discussies heeft geleid en die discussie is door de heer Bowis op een gedegen manier in zijn verslag verwerkt.
In Nederland heeft de discussie zich geconcentreerd rond een Europees Agentschap voor voedselveiligheid. Eigenlijk een soort Europese pendant van de Amerikaanse FDA.
Overigens een pendant die ook zo door Commissievoorzitter Prodi bij zijn aantreden in de steigers is gezet.
Voor het Witboek dat nu voor ons ligt en ook het verslag van collega Bowis gaat men slechts uit van een agentschap, een agentschap vergezeld van een omvangrijk takenpakket van begeleidende wetgevende maatregelen dat vertrouwen moet herstellen.
Het Witboek zal dan nadat het in de lidstaten en ook hier in het Parlement goed is bekeken, ook een wetgevende vorm krijgen in een nieuw richtlijnvoorstel.
De taken zijn dan: onafhankelijk wetenschappelijk onderzoek, een advies, onafhankelijke controles en inspecties, en een rapid alert system, maar zeker ook coördinatie om het vertrouwen te herstellen.
Ik heb zorgen over die onafhankelijke inspecties.
Waarom?
Ik vind dat de coördinatie met Dublin beter gewaarborgd moet zijn en ik vind ook dat men zonder voorafgaande toestemming ook in de lidstaten moet kunnen gaan controleren.
Er liggen amendementen op dat punt.
Wetgeving, normen en het vaststellen van regels blijft bij die instellingen die daarvoor bevoegd zijn in Europa en dat zijn dan de Commissie als initiator en de Raad en het Parlement als wetgever.
Dat neemt niet weg dat ik nog een grote wens heb.
Ik zou het zo graag vergeleken hebben met het EMEA en in het nieuwe voorstel zou ik ook notificatie en goedkeuring van producten bij het agentschap hebben willen neerleggen.
Ik hoop dat daar in het nieuwe voorstel toch nog aandacht voor zal zijn.
Allereerst wil ik de vele leden bedanken die aan dit verslag hebben meegewerkt. Zoals u weet, geniet een strategie voor voedselveiligheid de hoogste prioriteit in de Commissie.
Ik dank speciaal de Commissie milieubeheer, volksgezondheid en consumentenbeleid en haar rapporteur, de heer Bowis, voor de grote eensgezindheid waarmee zij dit standpunt heeft uitgewerkt.
Ik heb grote waardering voor de rapporteur en de andere leden van dit Parlement. Zij hebben de tijd genomen om deze vraagstukken diepgaand met mij en met mijn medewerkers te bespreken.
Het resultaat hiervan is deze voortreffelijke eensgezindheid. Dit is het zoveelste voorbeeld van de samenwerking die kan bestaan tussen onze twee fantastische instellingen.
In het Witboek van de Commissie over voedselveiligheid wordt een belangrijk en ambitieus programma beschreven voor legislatieve hervormingen ter voltooiing van het EU-beleid "van boer tot bord" .
Samen met onze voorstellen voor de oprichting van een Europese voedselautoriteit zal dit programma in belangrijke mate bijdragen tot de bescherming van de gezondheid van onze burgers en tot het herstel en het behoud van het vertrouwen van de consument in de voedselveiligheid.
De Europese consument verwacht terecht het hoogst mogelijke niveau van voedselveiligheid. Onze ambitie is systemen te ontwikkelen die daarvoor kunnen zorgen.
Een voedselveiligheidsketen van boer tot bord, met een goede regelgeving en doeltreffende controle, is de enige manier om een hoog niveau van vertrouwen in de Europese voedselvoorziening te verwezenlijken.
De Commissie werkt reeds hard aan het in het Witboek aangekondigde programma voor legislatieve hervormingen op dit gebied.
Er zijn al verschillende voorstellen ingediend bij de Raad en het Parlement. Ik noem bijvoorbeeld het pakket voorstellen voor hervorming en aanpassing van de hygiënevoorschriften.
Nu wij het er toch over hebben, zou ik de sprekers die hebben gewezen op de noodzaak van een zekere fijngevoeligheid met betrekking tot lokale voedselspecialiteiten en traditionele producten, erop willen wijzen dat dit vraagstuk in de hygiënewetgeving wordt geregeld.
Wij werken ook aan een aantal belangrijke wijzigingen in de controlesystemen, zoals die door de bevoegde autoriteiten in de lidstaten en op Gemeenschapsniveau worden uitgevoerd.
De Commissie zal op dit punt in de komende tijd voorstellen aannemen voor een herziening van het controlestelsel.
In het Witboek bevestigt de Commissie haar intentie om de voorstellen tot bescherming van de consumentengezondheid te baseren op betrouwbare wetenschappelijke gegevens.
Wij zien de voedselautoriteit als de wetenschappelijke instantie bij uitstek die ten dienste staat van de Gemeenschap in de breedste zin van het woord, van zowel de consumenten als de instellingen en de lidstaten.
De voedselautoriteit moet ook goed zichtbaar zijn voor het publiek. Zij moet de toonaangevende autoriteit worden op het gebied van zaken betreffende de wetenschappelijke aspecten van de voedselveiligheid in Europa.
De Commissie zal een voorstel aannemen voor een verordening betreffende de algemene grondbeginselen en doelstellingen van het levensmiddelenrecht. Deze verordening zal het kader vormen voor toekomstige gezondheidsbeschermende maatregelen op het gebied van levensmiddelen.
Dit voorstel behelst de oprichting van een Europese voedselautoriteit die de Gemeenschap zal voorzien van advies over wetenschappelijke en technische vraagstukken. Hiermee kan de Commissie de algemene grondbeginselen van het levensmiddelenrecht ten uitvoer leggen.
Wij zijn van plan dit voorstel in de Commissie aan te nemen op 8 november 2000.
Dit tijdpad weerspiegelt opnieuw het belang dat de Commissie aan deze zaak hecht. Het is ook in overeenstemming met het tijdschema zoals dat is aangekondigd in het Witboek.
De Commissie streeft naar inwerkingtreding van de wetgeving in 2001, zodat de voedselautoriteit feitelijk kan worden opgericht in 2002.
Ik zou wensen dat dit sneller kon. Ik weet, mijnheer de Voorzitter, dat u die mening deelt.
Ik kijk dan ook uit naar de volledige steun van het Parlement, zodat de behandeling van dit bijzonder belangrijke stuk wetgeving in een zo kort mogelijke tijd kan geschieden.
Ik heb het debat in het Parlement over het Witboek met veel belangstelling gevolgd.
Ik voel mij bemoedigd door de grote mate van overeenkomst tussen de standpunten van het Parlement, zoals die in het door u besproken ontwerpverslag tot uitdrukking komen, en het Witboek zelf.
Dit zal de taak van de Commissie om met een evenwichtig voorstel te komen, een voorstel dat zoveel mogelijk rekening houdt met de meningen binnen het Parlement en van de vele belanghebbenden op het gebied van voedselveiligheid, aanzienlijk vergemakkelijken.
U zult begrijpen dat ik niet kan beloven dat ik al uw standpunten overneem. Mijn staat van dienst in dit Parlement toont echter aan dat ik mijn uiterste best doe.
Ik heb bij eerdere gelegenheden in het Parlement en in andere fora gezegd dat ik de rol en de betrokkenheid van het Parlement zelf bij de invoering van de wetgeving betreffende de oprichting van de voedselautoriteit als een belangrijk element beschouw van een volledige acceptatie van onze ideeën over een voedselautoriteit.
Ik verklaar vandaag nog eens publiekelijk dat ik er nog steeds van overtuigd ben dat het Parlement een volwaardige medebeslissingsrol dient te hebben bij de invoering van deze wetgeving.
Dit is de juiste weg. Ik steun de wens van het Parlement om de artikelen 95 en 152 van het Verdrag in die zin toe te passen.
Tot slot wil ik u, mijnheer de Voorzitter, uw rapporteur, de heer Bowis, de schaduwrapporteurs, de Milieucommissie, de andere betrokken commissies en het Parlement als geheel bedanken. Tezamen hebben wij gemeenschappelijke inspanningen voor een betere regeling van de voedselveiligheid tot een goed einde kunnen brengen.
Dank u wel, mijnheer de commissaris.
Het debat is gesloten.
De stemming vindt om 12.00 uur plaats.
Antipersoneelmijnen
Mijnheer de Voorzitter, mijnheer de commissaris, collega' s, het is niet de eerste keer dat dit Parlement zich buigt over het probleem antipersoneelmijnen.
In de afgelopen jaren is deze problematiek zelfs één van de drijvende krachten geweest en heeft, in politiek opzicht, geleid tot de ondertekening van het Verdrag van Ottawa.
Deze campagne werd destijds opgestart door een aantal NGO' s; ze werd gesteund door het Rode Kruis, door Europa en de Europese Unie als zodanig, en is bijna een model geworden voor hoe je op internationaal vlak campagne kunt voeren.
Dit was één van de snelst ondertekende verdragen in de geschiedenis van internationale verdragen: binnen amper een jaar werd het door veertig parlementen geratificeerd, waardoor het operationeel kon worden.
De laatste bijeenkomst in Genève heeft laten zien dat er aanzienlijke vooruitgang op dit gebied is geboekt niet alleen bij het probleembesef maar ook bij de ontmijning.
Er is echter uiteraard nog heel veel werk aan de winkel en daarom moeten wij allen het voorstel van de Commissie als een goede zaak verwelkomen.
Ik hoop zelfs dat dit vermogen om druk uit te oefenen, deze snelheid waarmee de Unie heeft gehandeld op het vlak van antipersoneelmijnen, een voorbeeldfunctie kan vervullen voor andere verdragen die op ratificatie wachten en waaraan dit Parlement altijd veel belang heeft gehecht. Ik doel met name op de oprichting van een internationaal gerecht voor misdaden tegen de mensheid, om maar niet te spreken over het moratorium op de doodstraf.
Wij zijn ingenomen met het voorstel van de Commissie. Ik moet echter wel zeggen dat de Commissie buitenlandse zaken en de Commissie ontwikkelingssamenwerking intensief hebben gewerkt om dit voorstel hier en daar nog te verbeteren, hetgeen op enkele punten ook is geschied.
Ik zal een paar punten noemen die opvallen vergeleken met het voorstel van de Commissie en die hoe dan ook een concrete stap vooruit betekenen.
Eerste punt: wij hameren erop - in de hoop dat het Parlement hier steun aan geeft - dat de voorraden antipersoneelmijnen waar veel landen nog over beschikken, ook landen die tot de ondertekenaars behoren, vernietigd worden.
Het tweede punt betreft een reeks begrotingszaken. Ik hoop dat het Parlement het hier mee eens kan zijn.
Mijnheer de commissaris, wij hebben niet alleen geprobeerd uw voorstel verder te vereenvoudigen - waardoor wij uiteindelijk op drie begrotingslijnen zijn uitgekomen: een algemene begrotingslijn, een begrotingslijn voor onderzoek en één voor humanitaire ontmijning - maar wij hebben tevens een vereenvoudiging aangebracht in de comitologie.
Een ander belangrijk element is dat dit Parlement niet vraagt om algemene zaken maar om 200 miljoen euro voor de periode 2000-2006, plus het onderzoeksgeld, plus het geld voor de humanitaire begrotingslijn. Wij hebben het immers over harde feiten en niet slechts over een resolutie.
Uit eigen ervaring weet ik namelijk, mijnheer de commissaris, dat je zonder geld moeilijk concreet kunt zijn.
Juist omdat de fondsen uit de kluiten gewassen zijn - 200 miljoen euro is aanzienlijk meer dan wat de vorige keer werd uitgetrokken- willen wij graag dat de Commissie een eigen antimijneenheid op poten zet om op consequente en transparante wijze gestalte te geven aan acties in dit kader.
Dit zijn volgens mij de meest typerende aspecten en zij stroken met een transparant en verantwoord bestuur.
Wat de politieke aspecten betreft, zullen wij later nog wel op de resolutie terugkomen.
Mijn laatste punt betreft de amendementen. Ik wijs er nogmaals op dat ik om begrotingstechnische redenen tegen de amendementen 10 en 19 ben.
Ik wil graag dat over amendement 29 in onderdelen wordt gestemd opdat de formulering van de gehele tekst kan worden verbeterd. Deze is namelijk naar mijn gevoel door verkeerde interpretaties achteruit gegaan.
Mijnheer de Voorzitter, mijnheer de commissaris, ik dank u en hoop dat al deze innoverende voorstellen niet alleen door het Parlement worden aangenomen, maar tevens door de Raad en de Commissie in overweging worden genomen.
Mijnheer de Voorzitter, zelfs in het gewone taalgebruik duidt het woord "mijn" al op gevaar; in het Italiaans bestaat dan ook de uitdrukking: "sei una mina" , hetgeen zo ongeveer betekent: je bent een stuk onheil.
Als Europese Unie moeten wij eensgezind optreden om te bewerkstelligen dat er geen mijnen meer geproduceerd worden. Ook moeten wij ervoor zorgen dat de voorraden vernietigd en de betreffende gebieden ontmijnd worden, de slachtoffers - waaronder zoveel kinderen - revalidatie alsook middelen tot sociale en economische reïntegratie krijgen, en de getroffen gemeenschap de nodige ontplooiingskansen worden geboden.
Daarom moeten er acties ondernomen worden voor niet alleen meer bewustwording maar ook om te voorkomen dat het probleem op de achtergrond wordt geschoven door andere vraagstukken.
Zowel in het verslag als in de adviezen van de commissies wordt vol lof gesproken over de bezielende rol die het Parlement en de Europese Unie spelen bij de uitbanning van mijnen en over de economische bijdrage aan de VN.
Zoals mevrouw Bonino al helder en duidelijk uit de doeken heeft gedaan, is met de ontwerpverordening van de Commissie een nieuwe stap vooruit gezet.
Wij hebben diverse amendementen ingediend om meer duidelijkheid te bewerkstelligen, de begrotingslijnen te versterken en te rationaliseren, maar ook om onze eigen inzet voor ontmijning en vernietiging van de voorraden te versterken. Dit moet echter in samenwerking geschieden met een groot aantal NGO' s: het is namelijk vooral dankzij deze organisaties dat men dit probleem nu beschouwt als iets dat niet langer uitgesteld mag worden.
Er is echter één zwak punt - er zijn er heel wat, maar ik doel met name op één - en dat heeft met onze eigen beleid te maken. Wij moeten pressie uitoefenen op Finland dat het Verdrag van Ottawa nog niet heeft ondertekend, en op Griekenland dat het niet heeft geratificeerd.
Anders brokkelt Europa' s geloofwaardigheid af: de Unie is namelijk voorstander van deelname van alle landen aan het Verdrag van Ottawa.
In het rapport 2000 van Unmine Monitor is duidelijk zichtbaar welke vooruitgang er met het Verdrag van Ottawa is geboekt.
Op wereldschaal valt niet alleen een vermindering van de productie en de handel te bespeuren, maar ook een vermindering van het aantal slachtoffers, van de arsenalen en dergelijke, alhoewel er nog veel te veel van dat wapentuig in de wereld is.
Heel veel problemen zijn nog onopgelost, vooral omdat landen als de Verenigde Staten het Verdrag nog niet hebben ondertekend, of omdat landen als China en Rusland over enorme voorraden beschikken.
Europa moet een manier zien te vinden om ervoor te zorgen dat deze arsenalen weliswaar de geschiedenis uitgebannen worden maar in het mensengeheugen verankerd blijven. Laten zij ons eraan herinneren dat wij niet meer moeten doden met onze dodelijke producties.
Mijnheer de Voorzitter, wij zijn hier allemaal terdege doordrongen van de omvang van de ellende die door antipersoneelmijnen veroorzaakt wordt. Onze collega' s Emma Bonino en Luisa Morgantini hebben er zojuist nog naar verwezen.
Het is een ernstig probleem: er bevinden zich namelijk nog heel veel actieve mijnen in de grond.
Er wordt zelfs gesproken over aantallen van 70 tot 100 miljoen. Vandaar het belang van het Verdrag van Ottawa: de internationale gemeenschap kan nu gerichte actie ondernemen om een einde te maken aan deze afschuwelijke toestand waaronder vooral de minder ontwikkelde landen te lijden hebben.
Er kan nu, zoals gezegd, eindelijk iets ondernomen worden, ook al blijven er nog wel wat problemen bestaan: een aantal belangrijke landen - ze zijn hier genoemd - heeft immers nog niet ondertekend.
We betreuren het dan ook dat één lidstaat - Finland - niet ondertekend heeft, en dat een andere, Griekenland, het verdrag nog niet geratificeerd heeft. Mevrouw Morgantini heeft daar al op gewezen.
Dan dringt zich meteen ook de volgende kwestie op: de Europese Unie, inzonderheid de Commissie, moet al het mogelijke ondernemen om ervoor te zorgen dat de landen die het Verdrag van Ottawa niet ondertekend hebben dat alsnog doen.
Het is van belang dat de Commissie ons uitlegt wat zij voornemens is te doen, en dan vooral als het gaat om de kandidaat-landen.
Haar gezag in dezen zal natuurlijk des te groter zijn als de Raad en de lidstaten expliciet aangeven dat de Europese Unie in het kader van haar buitenlands optreden in geen geval antipersoneelmijnen zal gebruiken, dan wel aan de inzet van zulke wapens zal meewerken.
Het is daarbij van het grootste belang om de acties van de Unie en die van de lidstaten zo goed mogelijk te coördineren en ervoor te zorgen dat ze coherent zijn.
Ook hier weer is het de Commissie die een essentiële rol kan en moet vervullen. Ook hier weer moet de Commissie aangeven wat zij voornemens is te doen.
Het lijkt ons echter minstens even vanzelfsprekend dat er in de begroting middelen worden vrijgemaakt om ervoor te zorgen dat de te ondernemen acties ook werkelijk doeltreffend kunnen zijn.
De ontwerpverordening van de Commissie komt ons te vaag voor.
Wij neigen eerder naar het opzetten van een specifieke begrotingslijn voor het opruimen van mijnen, geheel los van onderzoek of voedselhulp. We geloven bovendien dat het nuttig zou kunnen zijn om tegelijkertijd een centrale coördinatie-eenheid op te zetten voor alle acties op dit gebied.
Wat de acties zelf betreft: we moeten er hoe dan ook voor zorgen dat reeds bestaande mijnen - alle opgeslagen mijnen - vernietigd worden, om te voorkomen dat ze op de zwarte markt terechtkomen.
Het heeft weinig zin de ontmijning en de steun aan slachtoffers voort te zetten als we doorgaan met de productie en verkoop van mijnen.
We moeten vooral ook preventieve activiteiten ontwikkelen en meer in onderzoek investeren, vooral in onderzoek naar mijndetectie.
Tot slot is het essentieel dat de inspanningen op het gebied van ontmijning opgevoerd worden.
Dat is de enige manier om ervoor te zorgen dat de reeds uitgevoerde acties zoden aan de dijk zetten.
De landen die het Verdrag ondertekend hebben dienen daarbij prioriteit te krijgen. Het behoeft geen betoog dat voor de behandeling van slachtoffers middelen opzij moeten worden gezet.
We zouden graag zien dat de Commissie ook hier weer duidelijk aangaf wat zij van plan is te ondernemen, gezien de ervaringen tot nu toe en het feit dat de Europese Unie op dit gebied een belangrijke rol op zich heeft genomen.
Het werkgebied is buitengewoon uitgestrekt; er zijn middelen nodig en politieke wil.
We hebben hier te maken met een enorme uitdaging. De omvang van het drama is echter zodanig dat alleen een grote inzet en zware inspanningen een einde aan de toestand kunnen maken.
Mijnheer de Voorzitter, waarde collega's, wij weten allemaal welke gevolgen antipersoneelmijnen hebben, ofschoon er in afzonderlijke gevallen vaak gegronde militaire redenen bestaan om ze te gebruiken.
Deze mijnen veroorzaken oneindig veel leed, vooral onder de burgerbevolking en onder kinderen.
Dikwijls doen zij ook de ontwikkelingskansen van landen voor lange tijd teniet omdat grote gebieden onder de mijnen zitten.
Het is daarom een buitengewoon goede zaak dat de Commissie en de Europese Unie hier samen iets aan doen en er zorg voor willen dragen dat op dit gebied een gecoördineerd beleid wordt gevoerd.
Wij willen de Commissie met onze mondelinge vraag aanmoedigen om op die weg voort te gaan en dit initiatief kracht bij te zetten.
Het is inderdaad noodzakelijk de Europese en de internationale inspanningen, de activiteiten van het Ontwikkelingsfonds en de direct door de Commissie beheerde acties te coördineren.
Ook de uitrusting van ontmijningsteams moet goed worden georganiseerd. Wij moeten daarom onderzoek financieren naar detectie- en opruimingswerkzaamheden, en naar instrumenten die ter plaatse eenvoudig te gebruiken zijn, zodat ze met name in ontwikkelingslanden van nut zijn.
Er valt ook bij de inzet van militair en burgerpersoneel nog van alles en nog wat te coördineren.
Mijn commissie wil u tevens voorstellen overleg te plegen met het Eurokorps om te onderzoeken of het korps hiervoor speciaal kan worden ingezet, zodat Europa op dit gebied een leidende rol kan spelen.
Wij moeten dan zeker bepaalde voorkeursgebieden voor mijnopruiming aanwijzen om duidelijk te maken waar onze prioriteiten liggen.
De betreffende internationale verdragen zijn nog niet door alle landen ondertekend of - om de meest uiteenlopende redenen - nog niet geratificeerd.
Ik denk dat wij deze campagne mede moeten voeren om te bereiken dat de politiek verantwoordelijken in die landen de afweging gaan maken tussen het militaire nut van deze mijnen en de gevolgen die ze voor de lokale bevolking en de betrokken regio hebben.
Die afweging zou hen moeten doen besluiten die wapens niet meer te gebruiken. Onzerzijds moeten wij deze landen helpen politieke alternatieven voor het gebruik van zulke mijnen te ontwikkelen.
Ik denk dat het mogelijk is ook in dergelijke regio's de politieke verhoudingen op een verstandige manier zo te beïnvloeden dat de plaatselijke regering de politieke kracht krijgt om de cirkel te doorbreken. Het probleem is immers dat men zegt zichzelf te willen beschermen, maar uiteindelijk de eigen bevolking langdurige schade berokkent.
Ik kan de Commissie daarom alleen maar aansporen zich niet te beperken tot een technisch onderzoek naar de manier waarop ergens met financiële middelen hulp kan worden geboden. Wij moeten ook de politieke voorwaarden scheppen om de toestand te verbeteren.
Ik wil mijn waardering uitspreken voor de ambitieuze en constructieve houding van het Parlement, zoals die ook duidelijk blijkt uit het verslag van mevrouw Bonino over de ontwerpverordening. Deze houding versterkt de bijdrage van de Europese Unie aan de bestrijding van antipersoneelmijnen.
Het is niet echt een verrassing dat een verslag van mevrouw Bonino een zo krachtig en belangrijk document is.
Ik ben dankbaar voor de toon van het verslag, maar ik ben er niet echt verbaasd over.
Uiteindelijk heeft het Europees Parlement binnen de Unie het voortouw genomen in de strijd tegen landmijnen.
Het Parlement stelde in 1996 als eerste de kwestie van een horizontale begrotingslijn aan de orde. Ook stelde het als eerste een goede rechtsgrondslag voor ten behoeve van een breed scala aan acties die wij op dit belangrijke gebied konden ondernemen.
Het Parlement heeft er in hoge mate toe bijgedragen dat de Unie op de conferentie van Ottawa in 1997 - die leidde tot het Verdrag van Ottawa waarmee landmijnen werden verboden en uitgebannen - heeft gekozen voor een pro-actieve opstelling.
De uitdaging om dit verdrag volledig uit te voeren was voor de Commissie aanleiding om na te denken over de manier waarop de bijdrage van de Europese Unie aan de bestrijding van landmijnen kan worden versterkt.
Het resultaat van deze overpeinzingen ligt hier voor u in de vorm van een voorstel voor een verordening.
Ik wil ook de cruciale rol noemen die is gespeeld door de burgermaatschappij, door zeer gemotiveerde NGO's en vooral ook door de internationale campagne voor een verbod op landmijnen.
Hun inspanningen zijn van groot belang voor een succesvolle uitvoering van het Verdrag. De druk die zij hebben uitgeoefend op regeringen overal ter wereld heeft er in hoge mate toe bijgedragen dat uiteindelijk een bemoedigend hoog aantal landen tot het Verdrag is toegetreden en het heeft geratificeerd.
In de afgelopen acht jaar hebben wij uit de Gemeenschapsbegroting met ruim 200 miljoen euro bijgedragen aan de bestrijding van landmijnen. Alleen al in 1999 gaf de Unie hieraan meer dan 100 miljoen euro uit.
Daarvan was 30 miljoen euro bestemd voor Gemeenschapsprojecten. Dat is veel meer dan welke andere internationale organisatie dan ook heeft uitgegeven.
Sommige leden van het Parlement hebben wellicht de brochure gezien die wij hebben gemaakt voor de conferentie van vorige maand, waar de voortgang van de uitvoering van het Verdrag van Ottawa werd besproken. Deze brochure toont de sterk uiteenlopende acties die wij in alle hoeken van de wereld ondernemen en die alle aspecten van mijnbestrijding behelzen.
Ik noem met name het geweldige werk van het Gemeenschappelijk Centrum voor Onderzoek.
Dat wij de grootste financiële bijdrage aan dit doel leveren, is echter niet genoeg.
Het doel van de ontwerpverordening is een strategische en alomvattende aanpak vast te stellen. Vervolgens kunnen wij onze inspanningen dan toetsen aan nauw omschreven streefdoelen die ons de weg wijzen naar ons gezamenlijke einddoel: een wereld zonder landmijnen.
Voordat ik reageer op het uitstekende verslag over de ontwerpverordening, wil ik eerst nog een paar algemene opmerkingen maken, in antwoord op de interessante en waardevolle toespraken van de heer Miranda en de heer Brok.
Uiteraard hebben wij allen tot doel het Verdrag van Ottawa universele geldigheid te verlenen.
De Europese Unie heeft een heel duidelijk standpunt. Zij heeft dat uiteengezet in het gemeenschappelijk optreden van 1997 waarmee werd geprobeerd zoveel mogelijk landen tot ondertekening en ratificatie van het Verdrag te bewegen.
Om één feit kan ik echter niet heen: de overtuigingskracht die de Unie aan de dag legt voor het bereiken van dit doel wordt kennelijk enigszins aan banden gelegd door de problemen die sommige lidstaten nog steeds hebben met ondertekening en ratificatie van het Verdrag.
Wij brengen dit punt, dat door de geachte afgevaardigde in zijn toespraak werd genoemd, regelmatig onder de aandacht van de betrokken lidstaten.
Ongetwijfeld kan het feit dat de Europese Unie financiële steun verleent aan mijnbestrijding potentiële begunstigde landen stimuleren tot het ondertekenen van het Verdrag.
In de mededeling en de ontwerpverordening is in dit opzicht een zekere mate aan voorwaardelijkheid ingebouwd. Wij mogen echter niet al te dogmatisch zijn.
Wij moeten de specifieke situatie in bepaalde landen accepteren.
Wij moeten mensen die onze hulp hard nodig hebben, niet straffen, ook als hun regering zich nog niet voldoende inzet voor de uitvoering van het Verdrag.
Dit is een regelmatig terugkerend dilemma.
De geachte afgevaardigde heeft dit dilemma in het verleden zo welsprekend onder woorden gebracht: wij hebben steeds weer de taak om humanitaire hulp te verschaffen aan mensen, terwijl die humanitaire hulp vaak nodig is als gevolg van de activiteiten van hun eigen regering.
Wij mogen echter mensen niet straffen voor het feit dat ze zo'n beroerde regering hebben.
Wat de kandidaat-lidstaten betreft verwachten wij dat zij het zojuist genoemd gemeenschappelijk optreden steunen.
Dit is geen acquis communautaire in de strikte juridische zin van het woord, maar wij zullen hen uiteraard stimuleren de landmijnen uit hun defensiepakket te halen, de productie van of de handel in landmijnen te stoppen en het Verdrag van Ottawa te ondertekenen en te ratificeren.
Ik wil nog op een punt ingaan dat de heer Miranda eerder vandaag noemde. Ik vind het bijzonder belangrijk dat wij ook kijken naar projecten voor de vernietiging van de bestaande voorraden landmijnen.
Dit kan voor milieuproblemen zorgen en het kost ook veel geld, maar wij moeten er in de toekomst toch prioriteit aan geven.
Ik wil de aandacht van het Parlement vestigen op het Sloveense Internationale Trustfonds. Dit fonds heeft in zijn pas tweejarige bestaan met de hulp van de Europese Unie, de Verenigde Staten en een aantal andere landen een regionaal ontmijningsprogramma opgezet met projecten in het hele Balkangebied.
Na de gebeurtenissen eerder dit jaar in Zagreb en de nog recentere gebeurtenissen in Belgrado moeten we hopen dat er in de toekomst in Zuid-Oost-Europa geen landmijnen meer zullen worden gelegd.
Het verbeteren van de samenhang tussen het optreden van de Gemeenschap en dat van de lidstaten waarop de geachte afgevaardigde doelde, is in feite de kernboodschap van de samen met de ontwerpverordening gepubliceerde mededeling.
Wij hebben voor een flexibele en coördinerende, en niet voor een rigide en gecentraliseerde aanpak gekozen.
Mijnbestrijding is het effectiefst wanneer het op de omstandigheden is afgestemd. Deze zijn voor elke situatie anders.
Daarom stellen wij ook niet voor om alle acties op het gebied van mijnbestrijding, ook niet alle acties binnen de Gemeenschap, in één programma en in één begrotingslijn te concentreren.
Wij stellen veeleer voor om een deskundigengroep in te stellen, met deelnemers uit niet-gouvernementele organisaties en andere relevante betrokken groepen.
Het is de bedoeling dat deze groep de Commissie bijstaat bij de opstelling van een algemene strategie voor mijnbestrijding.
Ik zal nu specifiek reageren op het verslag-Bonino. Eerst wil ik graag kort reageren op de - weinige - amendementen van het Parlement die de Commissie in hun huidige vorm moeilijk kan overnemen.
Enkele daarvan heb ik al even aangestipt in mijn antwoord aan de geachte afgevaardigde.
Ten eerste zou het, zoals ik al eerder heb gezegd, een volgens mij weliswaar goedbedoelde maar desondanks toch contraproductieve vergissing zijn om de toetreding tot het Verdrag van Ottawa als harde voorwaarde te stellen voor Europese hulp bij ontmijning.
Het spreekt vanzelf dat wij slechts zeer zelden hulp zullen bieden aan landen die dit Verdrag niet hebben ondertekend.
Niettemin zullen er zeker gevallen zijn waarin wij om politieke of humanitaire redenen toch de bevolking willen helpen, in weerwil van hun regering.
Daarom ben ik tegen amendement 18.
Ik begrijp en respecteer de bedoeling van het voorstel om alle financiële middelen voor mijnbestrijding, met uitzondering van ECHO en de onderzoekslijnen, in één horizontale begrotingslijn te concentreren. Toch ben ik er niet van overtuigd dat dit ons de flexibiliteit zal bieden die nodig is om een maximale effectiviteit van de acties van de Europese Unie te bereiken.
Het is mogelijk dat de horizontale lijn in de loop van de tijd meer aandacht en meer erkenning zal krijgen, maar het is ook belangrijk dat wij door middel van geografische begrotingslijnen en regelgeving de relatie met de reguliere nationale en regionale programma's in stand houden.
Ikzelf zou derhalve geneigd zijn "nee" te zeggen tegen de amendementen 3, 16 en 21.
Om dezelfde reden zijn mijns inziens de voor het centrale beleidsteam voor mijnbestrijding gevraagde personele en administratieve middelen voldoende om een goede tenuitvoerlegging te waarborgen.
Wij willen geen extra bureaucratische lagen creëren. Met een klein team en een goed gebruik van de netwerken bereik je dezelfde resultaten.
Ik zou dan ook tegen amendement 17 willen zijn.
Wij willen evenmin een nieuw comité, of dit nu een beheers- of een adviescomité is.
Het Parlement weet dat we er daar al veel te veel van hebben. U weet ook dat wij juist hebben voorgesteld de externe hulp door de Europese Commissie zo te veranderen dat er een eind komt aan alle omslachtige controles op afzonderlijke projecten en wij ons in plaats daarvan in onze discussies met de lidstaten willen richten op de algemene strategieën en de programmering.
Dit doen wij bijvoorbeeld al met MEDA.
Wij zullen dit ook gaan doen met allerlei bestaande geografische comités.
In plaats van nu weer een nieuw comité in het leven te roepen, stellen wij voor een deskundigengroep in te stellen die voor ons als forum kan optreden, en meer gezag heeft dan de deskundigen van nationale regeringen. Hier kunnen wij dan besprekingen voeren en besluiten nemen over de algemene ontmijningsstrategieën, waarvoor horizontale toepassing en jaarlijkse evaluatie zijn vereist.
Daarom kan de Commissie de amendementen 8, 22, 23, 25 en 29 niet accepteren.
Tot slot wil ik nog een opmerking maken over de aanbesteding van ontmijningsprojecten. Ik wil u waarschuwen tegen uw plan om strengere beperkingen in te voeren voor deelname aan onze aanbestedingsprocedures.
Wij willen niet alleen een grotere lokale capaciteit en meer inbreng van het lokale bedrijfsleven stimuleren, maar wij moeten ook gebruik kunnen maken van de beste deskundigheid die er is en van het beste materiaal, waar dat maar te krijgen is.
Meestal zal dat binnen de Europese Unie zijn, maar in uitzonderlijke gevallen kan dat ook elders zijn.
Ik kan daarom amendement 19 niet accepteren.
Ik zal niet alle door de geachte afgevaardigde voorgestelde amendementen bespreken die de Commissie graag overneemt, want dat zijn er een heleboel. Zij zullen naar mijn mening een belangrijke verbetering van de ontwerpverordening betekenen.
Zij bevestigen het gevoel van vastberadenheid en ambitie dat wij allen delen.
Wij hebben nog veel werk te doen als wij de doelstellingen van het Verdrag van Ottawa, namelijk om deze landmijnen binnen de komende tien jaar uit te bannen, willen bereiken.
Deze verordening betekent een kleine, maar naar mijn stellige overtuiging belangrijke stap in de goede richting.
Ik hoop dat wij kunnen blijven rekenen op de steun van het Parlement voor een succesvolle uitkomst van het wetgevend proces.
Mijnheer de Voorzitter, sommigen van ons zijn al jarenlang betrokken bij de pogingen om een einde te maken aan de tragedie van de antipersoneelmijnen.
Het is een vraagstuk dat de publieke opinie in vele van onze lidstaten zeer bezighoudt.
Regeringen hebben hun betrokkenheid laten blijken en grote sommen geld toegezegd.
De NGO' s zijn, in reactie op de behoefte, als paddestoelen uit de grond gerezen. Toch moeten wij nu, zo'n vier jaar na de eerste VN-conferentie over landmijnen in Genève en meer dan een jaar na de inwerkingtreding van het Verdrag van Ottawa, erkennen dat vele landen en duizenden mensen, meestal in de armste streken van de wereld, nog steeds worden geteisterd door antipersoneelmijnen en ongeëxplodeerde munitie.
Waarom gaat het allemaal zo langzaam?
Het lijkt mij dat er drie soorten problemen zijn.
Ten eerste moeten wij bij onze doelstellingen duidelijk aangeven wat wij willen bereiken.
Wij moeten de campagne voor de uitbanning van antipersoneelmijnen niet gebruiken als een gelegenheid om westerse regeringen, met name de Verenigde Staten, westerse defensieapparaten of de westerse industrie aan te vallen.
Algemeen gesproken zijn de westerse regeringen niet het probleem, maar juist een deel van de oplossing.
Wij moeten onze politieke aandacht concentreren op de ware schuldigen: strijdende partijen en onverantwoordelijke regeringen die hebben bewezen zich niet te bekommeren om de burgerbevolking en die antipersoneelmijnen gebruiken als niets en niemand ontziende terreurwapens.
Nog belangrijker is dat de praktische mijnbestrijding zich richt op de prioriteiten: het veilig maken van gebieden waar het vermoeden van mijnaanwezigheid het herstel van het gewone leven en de economische ontwikkeling in de weg staat, en hulp aan mijnslachtoffers.
Ten tweede dient de internationale gemeenschap haar inspanningen, op wereldniveau maar vooral ook in de geteisterde landen zelf, beter te coördineren.
Wij moeten constateren dat wij de werkelijke omvang van het landmijnprobleem nog steeds niet echt kennen. Ook weten wij niet hoe efficiënt onze ontmijningsinspanningen in feite zijn geweest.
Wij moeten hier snel een onderzoek naar instellen in alle door landmijnen geteisterde landen, zodat wij duidelijker kunnen zien wat er nog moet gebeuren.
Ten derde moeten wij ervoor zorgen dat het geld goed terechtkomt.
Ik ben er werkelijk een beetje trots op dat de Europese Commissie op het gebied van mijnbestrijding de grootste contribuant ter wereld is.
Gezien het vermogen van de Europese Unie om de inspanningen van vele landen te coördineren, zou de aanwending van deze omvangrijke middelen echter meer zoden aan de dijk kunnen zetten.
Er zijn vele redenen op te noemen waarom de grote woorden nog niet in even grote daden zijn omgezet.
In zekere zin is de landmijnbestrijding een typisch voorbeeld van de meer algemene onmacht van de Commissie om de middelen die zij tot haar beschikking heeft, ook effectief te gebruiken.
De commissaris voor buitenlandse betrekkingen heeft al eerder erkend dat de manier waarop de externe hulpprogramma's van de Commissie momenteel worden uitgevoerd, beschamend is.
De Commissie dient zowel de kwaliteit van haar programma's als de snelheid waarmee die worden uitgevoerd, te verbeteren.
Onder leiding van de heer Patten begint er het een en ander in de goede richting te veranderen.
De mededeling en de verordening van de Commissie inzake antipersoneelmijnen zijn uiterst nuttige documenten. Twee essentiële elementen worden daarin echter niet genoemd.
Met zijn amendementen wil het Parlement deze omissies goedmaken. Meerjarige financiering van mijnbestrijding moet worden geconcentreerd binnen een enkele begrotingslijn, en er moet binnen de Commissie een met voldoende middelen uitgeruste afdeling komen die speciaal verantwoordelijk is voor niet alleen het beleidskader maar ook de planning en uitvoering van mijnbestrijding, met inbegrip van de gunning van contracten.
Een zo groot mogelijke inzet, goed leiding en beheer vormen tezamen de sleutel voor een doeltreffend gebruik van de middelen.
Wij willen geen mooie gebaren meer, maar echte actie en tastbare resultaten.
Voorzitter, de socialistische fractie deelt de trots die de heer van Orden net uitdrukte over de rol van de Europese Unie.
Ik was een aantal jaren geleden in een schoolklas in Kabul in Afghanistan en ik zag daar hoe kinderen werden gewezen op de verschillende vormen van landmijnen.
En toen ik een van die landmijnen in de vorm van een vlinder zag, begreep ik dat landmijnen ontworpen worden opdat kinderen ermee gaan spelen en gewond raken en toen begreep ik ook wat de morele waarde was van diegenen die dit soort zaken produceren.
Toen heb ik ook gezien dat bewustmakingscampagnes op scholen en onder de bevolking het effectiefste middel zijn voor het voorkomen van slachtoffers.
En een belangrijk deel, de amendementen die daar op slaan, steun ik ook van harte vanuit mijn fractie, moet daarheen.
In de tweede plaats is het duidelijk dat het vaak dweilen met de kraan open is, want terwijl deze mijnen in Afghanistan door allerlei clubs werden verwijderd, werden ze elders weer gelegd.
En dan denk ik ook terug aan Noord-Mozambique waar ik werkte met organisaties van invaliden, gewond geraakt door de landmijnen, die zelf zaken opruimden en verwijderden.
Toen heb ik twee dingen geleerd.
Je moet de lokale bevolking inschakelen.
Mensen, ook al zijn ze gewond, kunnen een hoop dingen zelf weer doen.
Ik begreep tevens dat het niet gaat om het doden van mensen via landmijnen, maar dat verminken hoofddoel is van dit middel, en dat maakt die morele kwestie zo zwaar.
Toen ik in Angola kwam, zag ik de Norwegian People's Aid en die hadden een methode waarbij ze samen met de lokale bevolking opspoorden waar de mijnen lagen en heel strategisch bepaalde gebieden schoonmaakten.
Dat heeft me twee dingen geleerd: je hebt deskundigen nodig, in het geval van de Norwegian People's Aid oud-soldaten en de lokale bevolking - heel erg wezenlijk - en je moet vervolgens strategisch opruimen.
Niet overal de tandenborstelmethodes, dat is extreem duur en duurt veel te lang, maar strategische gebieden weer vrijmaken, zodat de lokale economie weer kan gaan draaien, etc.
Dat bracht mij op de gedachte om dus niet via de nationale autoriteit Angola en niet in de eerste plaats via ingewikkelde structuren, maar gewoon via sterke NGO's in de lokale bevolking goed georganiseerd met de autoriteiten te werken, zoals ze in Angola proberen te doen.
Tegelijkertijd besef je dat er in Angola opnieuw ook weer landmijnen worden gelegd en dat brengt mij op het punt dat de heer Patten naar voren heeft gebracht.
Commissaris, u zegt: ik ben tegen een aantal amendementen.
Ik denk echter dat als u daar nog eens heel goed doorheen gaat er een paar amendementen zijn die u noemde, die naar mijn gevoel te maken hebben met bewustwordingscampagnes, met transparantie, met toegang voor NGO's, met dingen die ook heel goed gaan op dit moment, maar die efficiënter kunnen.
Ik geloof niet dat u bang moet zijn voor de amendementen op dat punt vanuit ons Parlement.
Wij willen niet bureaucratischer, wij willen niet meer comitologie, wij willen ruimte voor u, wij willen dat het efficiënt gebeurt en ik geloof dat we op dit punt ook niet in de prioriteiten verschillen.
Misschien dat u nog eens langs een paar paragrafen wilt lopen om toch te kijken of op al die punten inderdaad nu wel een njet moet worden uitgesproken, wat toch ook niet zo makkelijk uit een Engelse mond komt.
Op dat punt, geloof ik, staan u en het Parlement aan dezelfde kant.
Wij voelen ons als socialistische fractie een deel van die grote internationale anti-landmijnencampagne en we zijn daar trots op, samen met de andere collega's hier in dit Parlement.
Mijnheer de Voorzitter, antipersoonsmijnen zijn een afschuwelijk kwaad, omdat zij niet bedoeld zijn om te doden, maar om mensen invalide te maken en de slachtoffers, hun familie en landen te raken.
Denk aan de Sovjetrussische speelgoedbommen in Afghanistan.
De productie ervan is helaas spotgoedkoop, maar de opsporing en vernietiging peperduur.
Het zal 100 jaar duren vooraleer ze allemaal verwijderd zijn en er worden er nog steeds verspreid.
De liberaal Jan Willem Bertens bracht dit probleem vijf jaar geleden hier in het Parlement aan de orde en ik vind dat hij alle lof van het Parlement verdient. Hij heeft deze zaak in de openbaarheid heeft gebracht en daardoor is nu een mijnenverbod in zicht.
Ook de Unie doet op dit gebied grote en efficiënte inspanningen.
Toch kan er nog meer gedaan worden.
Er bestaan machines die in een mum van tijd grote stukken areaal kunnen ontruimen.
Ik heb een dergelijke machine in Kosovo gezien, maar zij was op dat moment niet in gebruik.
Mevrouw Bonino en de heer Patten merkten terecht op dat men in eerste instantie de opslagplaatsen moet vernietigen. Dat kost immers slechts een fractie van wat de vernietiging van moeilijk te vinden mijnen kost.
Mevrouw Bonino en de heer Patten merkten voorts ook nog terecht op dat het Parlement en de Raad zich niet met de administratie mogen bemoeien. Ik heb aandachtig geluisterd naar de woorden van de heer Patten, want hij is blijkbaar van oordeel dat wij ons nog meer afzijdig moeten houden.
Ik ben het in principe eens met zijn standpunt.
Wij mogen ons niet met de administratie bemoeien, maar wij moeten wel kritiek uitoefenen op de Commissie, indien zij haar beheerstaken niet naar behoren uitvoert.
Daarvoor hoeven wij de Commissie echter niet van op een afstand mee te besturen.
Het is een fout die het Parlement permanent begaat.
De Commissie moet vrij zijn in de uitoefening van haar bevoegdheden en wij moeten de vrijheid hebben haar omver te werpen, als ik zo mag zeggen, als zij haar werk niet behoorlijk doet.
Tot slot dank ik mevrouw Bonino.
Het is fijn zo' n ervaren rapporteur te hebben.
Dank u voor het goede verslag.
Mijnheer de Voorzitter, binnen verankerde machtsstructuren ontstaat zeer zelden iets nieuws.
Het verbod op antipersoneelmijnen heeft geleid echter tot een proces dat een uitstekend voorbeeld is van de manier waarop niet-gouvernementele organisaties en het Europees Parlement doelstellingen konden vaststellen en doelbewust konden nastreven die nationale instellingen schuwden of onrealistisch vonden.
Na de doorbraak in Ottawa moeten wij ervoor zorgen dat de Unie en haar lidstaten in zowel hun bilaterale betrekkingen als in hun interne wetgeving de nodige vervolgmaatregelen nemen. Zij moeten ook hun leidende rol bewaren en hun politieke wil consolideren en behouden.
Uiteindelijk zal het zover moeten komen dat het Verdrag door iedereen wordt ondertekend en geratificeerd, inclusief door mijn land, Finland. De ondertekening en ratificatie van het Verdrag moet ook voor de kandidaat-landen een voorwaarde zijn voor toetreding tot de Europese Unie, en moet dus in het acquis communautaire worden opgenomen.
Het onderhavige verslag en vooral het uitstekende advies van de Commissie ontwikkelingssamenwerking scheppen goede voorwaarden voor verdere maatregelen. Deze moeten gericht zijn op de operationele aspecten van mijnopruiming en niet op het vinden van exotische en dure technologische oplossingen.
Biosensoren zijn in dit verband zeer veelbelovend.
De resolutie-Brok geeft van haar kant een politieke dimensie aan dit werk en de mondelinge vragen van de heer Brok en de heer Miranda aan de Commissie geven belangrijke richtsnoeren.
Alle instellingen van de Europese Unie moeten initiatief tonen en wel zo dat de arme landen die het meest onder het mijnenprobleem te lijden hebben op doeltreffende wijze bij het programma worden betrokken.
De hoofdverantwoordelijkheid voor het toezicht ligt natuurlijk bij de Commissie, maar wij moeten er met z'n allen voor zorgen dat het gezamenlijke werk om deze plaag wereldwijd uit te roeien zo snel mogelijk beëindigd kan worden.
Wij kunnen dan onze sporen achterlaten in een wereld zonder mijnen.
Mijnheer de Voorzitter, onze fractie houdt zich al geruime tijd actief bezig met alle acties en maatregelen die op dit gebied nodig zijn, van onderbreking van productie, vernietiging van voorraden en stopzetting van handel tot het opruimen van mijnenvelden, rehabilitatie van de getroffen personen en bewustmaking.
Ik wil echter de volgende opmerking maken. Het aanleggen van mijnenvelden is rechtstreeks evenredig aan het onvermogen van de internationale gemeenschap om politieke oplossingen te vinden voor grote vraagstukken.
Wanneer een land zich bijvoorbeeld onveilig voelt aan de grens met een ander land, zal zijn regering gemakkelijker de toevlucht nemen tot mijnenvelden.
Als de internationale gemeenschap niet weet hoe zij de angel uit het nationalisme en de conflicten moet halen en als zij niet in staat is bij te dragen aan politieke oplossingen, besluiten de betrokkenen gemakkelijker om mijnenvelden aan te leggen.
Dit moeten wij vooral ook in de gaten houden in bijvoorbeeld de Balkan. Mijns inziens dragen het Westen en de Europese Unie met hun politieke interventies wel degelijk een deel van de verantwoordelijkheid voor het feit dat de helft van de Balkan bedekt is met mijnen.
Tot slot wil ik, mijnheer de Voorzitter, nog zeggen dat speciale actie nodig is voor de vraagstukken in verband met de Balkan. Ik wil dan ook vanaf deze plaats aandringen op onverwijlde ratificatie door de Griekse regering van het Verdrag van Ottawa.
Mijnheer de Voorzitter, in Cambodja worden mijnen "de eeuwige bewakers" genoemd.
Deze dodelijke flitsen, die toevallig en soms vele jaren na het conflict exploderen door toedoen van het slachtoffer zelf, zijn uitgestelde bommen die het sociale en economische herstel van hele regio' s belemmeren, alsook de herintegratie van de slachtoffers zelf.
Als ondertekenaarster van de oproep tot een aarde zonder mijnen steun ik van harte het verslag van Emma Bonino, omdat het in de goede richting gaat.
Twee jaar na de ondertekening van het Verdrag van Ottawa zijn er jammer genoeg nog steeds enorme voorraden mijnen, althans wat de geïnventariseerde mijnen betreft.
Voor de mijnen die nog steeds niet geïnventariseerd zijn, moeten dringend nieuwe identificatie- en opsporingsmethoden worden gevonden.
De nationale acties moeten absoluut worden aangevuld met financiële bijdragen van de Europese Unie.
Daarenboven is het van essentieel belang dat de Unie als geheel en de kandidaat-lidstaten het Verdrag van Ottawa ondertekenen en, vooral, ratificeren.
Er staat veel op het spel, want als in oorlogen al bepaalde regels gelden - voor sommigen in de vorm van gewoonterecht, voor anderen uit hoofde van verdragen - maakt het gebruik van antipersoneelmijnen daar zeker geen deel van uit.
Mijnopruiming is geen militair probleem meer, maar een humanitaire uitdaging.
Europa mag zich niet beperken tot de rol van geldschieter.
Het moet een pioniersrol spelen bij het uitdenken van de meest adequate opruimingsmechanismen, nog voordat nieuwe wapens worden ingezet.
Het is vervolgens aan de lidstaten om dit proces in de internationale organisaties te ondersteunen.
Tot slot moet Europa het proces van Ottawa ondersteunen en versterken, zodat er geen nieuw wapen komt dat, zoals nu het geval is, iedere twintig minuten nieuwe slachtoffers maakt.
Mijnheer de Voorzitter, waarde collega's, ik steun het initiatief van de Gemeenschap ter bestrijding van antipersoneelmijnen van ganser harte.
Als ik mij de beelden van door mijnen verminkte kinderen voor de geest haal, trek ik persoonlijk de conclusie dat iedere euro die wordt gebruikt om deze waanzin te bestrijden, welbesteed is.
Ik heb met vertegenwoordigers van NGO's gesproken, die kritiek hadden op het feit dat in de paragrafen 11 en 15 van de resolutie de activiteiten van militairen en NGO's worden vermengd.
De NGO's genieten door hun jarenlange arbeid het vertrouwen en de waardering van de bevolking, en ik ben bang dat een dergelijke vermenging zowel de onafhankelijkheid van de NGO's als hun vertrouwensrelatie met mensen in nood definitief kan beschadigen.
Mensen koesteren tegenover geüniformeerd personeel een gerechtvaardigd wantrouwen dat door vele jaren oorlog is gegroeid.
Wij moeten daarom alles in het werk stellen om het werk van de NGO's duurzaam te steunen.
Mijnheer de Voorzitter, ik zal het heel kort houden en de reglementaire spreektijd van één minuut niet overschrijden. Ik wil alleen mijn ongenoegen uiten over het feit dat in zo'n belangrijk debat de Raad niet vertegenwoordigd is, terwijl het zonder twijfel de instelling is die de meeste mogelijkheden heeft om te handelen op het terrein dat hier aan de orde is.
Mijnheer de Voorzitter, mijnheer de commissaris, dames en heren, ik wil mevrouw Bonino heel hartelijk voor haar werk bedanken.
Het Verdrag van Ottawa is een beslissende stap in de internationale strijd voor het verbod op gebruik, opslag, productie en overdracht van antipersoneelmijnen.
Ik juich het daarom ten zeerste toe dat dit verdrag nu door deze verordening wordt omgezet in een communautaire strategie ter verbetering van de coördinatie, de samenhang en de transparantie van deze mijnbestrijdingsacties en van de controle daarop.
De Europese Unie moet haar aanspraken op een leidersrol ook op dit gebied waarmaken.
De Oostenrijkse regering heeft dit onderwerp altijd uiterst belangrijk gevonden.
Zoals vandaag al is gezegd, houdt ook het Parlement zich er al jaren mee bezig.
Het Parlement is de drijvende kracht achter al deze inspanningen, en ik denk dat wij er nog een schepje bovenop moeten doen.
Ik wil benadrukken dat meer landen moeten worden gemaand het Verdrag van Ottawa te ondertekenen, dan wel dit verdrag spoedig te ratificeren, om internationale coördinatie en revalidatie van de slachtoffers mogelijk te maken.
Om te beginnen zouden alle EU-lidstaten dit verdrag moeten ondertekenen.
Ik beschouw dat als een solidaire plicht, ook binnen de Europese Gemeenschap.
De wederopbouw in de betrokken landen en de terugkeer van vluchtelingen worden door de mijnen natuurlijk ernstig belemmerd.
Zolang dit gevaar aanwezig is, zal het moeilijk blijven de gevluchte bevolking ervan te overtuigen dat zij naar huis kan terugkeren.
De Europese Unie is bij mijnbestrijdingsoperaties vaak de grootste geldschieter. In de betrokken landen worden internationale acties uitgevoerd.
Het probleem van de antipersoneelmijnen, maar ook het vluchtelingenprobleem is vaak te groot voor de betrokken regio's, zodat er zonder internationale samenwerking geen werkelijk doeltreffende hulp kan worden verleend.
De internationale gemeenschap moet een samenhangend en gecoördineerd standpunt innemen.
De ondersteuning van mijnbestrijdingsprogramma's, slachtofferhulp, onderzoek en technologische ontwikkeling moeten worden bevorderd.
Er moet absoluut een verbod op de productie van mijnen in de EU alsook op de uitvoer van mijnen uit de EU komen.
Dat doel moeten wij allemaal zonder meer als een prioriteit beschouwen.
Mijnheer de Voorzitter, het verheugt mij dat er nu met deze verordening eindelijk een Europese wetgeving over antipersoneelmijnen bestaat, en dat wij vandaag het goede verslag behandelen dat mevrouw Bonino hierover heeft geschreven.
Er werd al opgemerkt dat het Europees Parlement reeds in de vorige zittingsperiode de verbintenis van de Europese Unie onderschreef om de strijd aan te binden tegen een van de wreedste, dodelijkste en lafste wapens die er bestaan.
Zoals de heer Patten al zei, heeft de Commissie ontwikkelingssamenwerking in 1996 een begrotingslijn voor mijnopruiming geïntroduceerd.
Jammer genoeg neemt het bedrag op die begrotingslijn gestadig af, op een manier die omgekeerd evenredig is aan de nadruk die wij hier op dit onderwerp leggen.
Omdat we momenteel ook bezig zijn de begroting goed te keuren, wil ik even stilstaan bij de cijfers waar het mij om gaat.
Dit jaar beschikten wij over 8,1 miljoen euro.
De Raad en de Commissie willen dat bedrag komend jaar tot 7,4 miljoen terugbrengen, terwijl het Parlement een verhoging met 3 miljoen ten opzichte van het jaar 2000 voorstelt.
Deze cijfers stellen niet veel voor als het om de oplossing van een probleem gaat waarbij 110 miljoen mensen in 64 landen zijn betrokken, waardoor 26.000 mensen per jaar verminkt raken en waarvan vooral veel kinderen het slachtoffer worden. In El Salvador noemen ze die kinderen "kapotte kinderen" omdat ze de vernieling in zijn geholpen, omdat ze geen handen, armen of benen meer hebben.
Ik wil daarom aan de Raad, die hier niet aanwezig is, en aan de Commissie laten weten hoe belangrijk het is dat dit bedrag wordt verhoogd. Helaas worden er namelijk voor elke opgeruimde mijn tussen de 20 en 50 nieuwe mijnen gelegd.
Er is al opgemerkt dat als wij in dit tempo doorgaan, het ruim 100 jaar zou kosten om de aarde van antipersoneelmijnen te ontdoen.
Ik wil de andere instellingen dan ook verzoeken het door het Parlement voorgestelde bedrag over te nemen, ofschoon ook dit ontoereikend is, en daarmee de naleving van het Verdrag van Ottawa te bevorderen. Daarnaast verzoek ik de landen die dat Verdrag nog niet hebben ondertekend of geratificeerd, dat alsnog te doen.
Aangezien er al verschillende toespelingen op de Raad zijn gemaakt, wil ik erop wijzen dat er weliswaar geen minister aanwezig is, maar dat de Raad hier wel is vertegenwoordigd door enkele hoge ambtenaren die onze opmerkingen natuurlijk zullen doorgeven.
Mevrouw Bonino, een minuutje spreektijd voor een verslag dat uw engagement werkelijk uitstraalt, is zeer weinig, maar gelukkig ben ik het met de meeste conclusies in het verslag eens, ook met de indirecte kritiek op de landen die het Verdrag van Ottawa nog niet bekrachtigd hebben.
Mijn eigen land heeft veel te lang getalmd dit te doen.
Er is één probleem in het verslag.
Naar mijn mening heeft men de neiging civiele taken uit het GBVB weg te laten.
Ik denk dat het zinvol is elke organisatie met militaire activiteiten meer civiele verplichtingen te geven.
Naar mijn mening moeten wij van de Raad, het GBVB en de lidstaten eisen dat ze naast de gewone ontwikkelingsactiviteiten en humanitaire activiteiten voor elk bedrag dat aan militaire activiteiten wordt uitgegeven, een even groot bedrag aan civiele activiteiten, bijvoorbeeld mijnenopruiming in de betreffende gebieden, besteden.
Mijnheer de Voorzitter, mijnheer de commissaris, waarde collega's, wij bespreken vandaag een bijzonder triest onderwerp.
Wij zijn het er in ieder geval over eens dat antipersoneelmijnen wereldwijd moeten worden uitgebannen.
Ik wil het onderwerp ruwweg in drie gebieden onderverdelen.
Het eerste gebied is preventie.
Wij zijn het er in dit Parlement zeker over eens dat bestaande mijnen, en met name antipersoneelmijnen, moeten worden vernietigd.
Als ik aan de problemen en ontwikkelingen in de ontwikkelingslanden denk, bijvoorbeeld in het ACS-gebied of in Midden-Amerika, blijkt uit de feiten dat het zo niet verder kan.
Verder lijkt het mij van belang dat wij vooral in Afrikaanse landen de verkoop op de zwarte markt tegengaan.
De nazorg is het tweede gebied dat ik belangrijk vind.
Wij moeten daarvoor een band leggen met mijnbestrijdingsprogramma's en bijzondere aandacht geven aan humanitaire acties.
Vooral onderzoek naar mijnopsporings- en opruimingstechnieken moet worden gesteund.
Wat ook niet mag worden veronachtzaamd, is dat de Europese Unie, en het Europees Parlement in het bijzonder, beter moeten kunnen controleren waar de financiële middelen die wij besteden eigenlijk naartoe gaan.
Het derde gebied is volgens mij dat van de concrete maatregelen die moeten worden voorgesteld, gecontroleerd en uitgevoerd.
Ik ga er daarbij vanuit dat we ons vooral op de slachtoffers van mijnen moeten richten.
Het gaat grotendeels om privé-personen, burgers, kinderen en kindsoldaten. Aan die laatste groep hebben we al eerder aandacht besteed.
Omdat het hier echter om kinderen gaat die worden verminkt, moet er langlopende zorg worden verleend. Zo bestaat inmiddels de mogelijkheid zogenaamde meegroeiende ledematen aan te meten, die in Europa ...
(Spreker wordt door de Voorzitter onderbroken)
Mijnheer de Voorzitter, met het debat van vandaag over het uitstekende verslag van mevrouw Bonino codificeren wij in feite alle activiteiten ten behoeve van dit zeer ernstig internationaal probleem.
Enige tijd geleden hebben wij over het verslag van de heer Titley gestemd, waarmee in feite de tweede stap werd gezet op het gebied van het gemeenschappelijk buitenlands, veiligheids- en defensiebeleid. Dit beleid zal geleidelijk aan in heel de Europese Unie verwezenlijkt worden en concrete vorm aannemen met uniforme voorwaarden en voorschriften.
Ik denk dat de ontwikkelingen degenen gelijk zullen geven die dit initiatief hebben genomen. Er zal nu misschien eindelijk een eind komen aan het beeld van liefdadige mannen en vrouwen die zich naast kinderen zonder armen en benen laten fotograferen.
Beleid betekent hier namelijk preventie en niet repressie. Het is ook geen toeval dat de mijnen zich met name in crisisgebieden bevinden, in gebieden waarin wel degelijke andere initiatieven kunnen worden ondernomen om de crisis te overwinnen.
Er is hier een vraagstuk aangestipt in verband met mijn land, Griekenland.
Ik ben ervan overtuigd dat het Grieks Parlement binnenkort het desbetreffende verdrag zal ratificeren. Als land hebben wij deze immers al ondertekend.
U moet echter wel beseffen dat wij daartoe bereid zijn ondanks het feit dat wij een buur hebben, Turkije, die niet bepaald goede bedoelingen jegens ons koestert.
Dit is helaas een feit, zoals ook de vorige week weer eens werd aangetoond tijdens de NAVO-oefeningen. Deze werden aangegrepen als een gelegenheid tot een ander soort manifestatie van politieke onverzettelijkheid.
Laten wij echter hopen dat in de toekomst ook die problemen de wereld uit worden geholpen.
Ik geloof hoe dan ook dat wij met waarschijnlijk grote meerderheid in het Parlement dit verslag dusdanig kunnen versterken dat ook degenen die noch oren hebben om te luisteren, noch ogen om te zien, gedwongen worden hier aandacht aan te schenken.
Mijnheer de Voorzitter, waarde collega's, ik steun het verslag van collega Bonino, dat voor een grotere transparantie en efficiëntie zorgt en waarover ook de Commissie ontwikkelingssamenwerking advies heeft uitgebracht.
Ik dank de rapporteurs voor hun uitstekende werk.
In 1992, 1995 en 1999, tijdens en na de oorlog in Bosnië, heb ik het leed dat slachtoffers van mijnen doorstaan met eigen ogen aanschouwd.
Veel slachtoffers zijn jonge kinderen. Het maakt een verschrikkelijk indruk kinderen te zien die afschuwelijk verminkt zijn en wier leven te gronde is gericht nog voor het echt is begonnen.
Ieder kind dat wij in Bosnië, Afrika of elders voor de dood of voor verschrikkelijke verwondingen door mijnen kunnen behoeden, is onze gezamenlijke inspanning waard.
Ik wil ook de niet-gouvernementele organisaties hartelijk voor hun inzet bedanken.
Ik wil nog even ons amendement op de resolutie toelichten.
Er bestaat geen wereldwijde consensus over een verbod op antitankmijnen, die binnen en buiten de NAVO nog altijd als een onmisbare bescherming tegen pantservoertuigen en tanks worden gezien.
Niemand kan echter wat op het succes van Ottawa afdingen door te zeggen dat antitankmijnen daar ook in hadden moeten staan.
Dan was het verdrag namelijk al bij voorbaat tot mislukken gedoemd geweest.
Wat de uitbreiding van de EU betreft, vind ik dat de toetredingskandidaten het Verdrag van Ottawa absoluut moeten ondertekenen.
Ook de VS, Rusland en China moeten worden aangespoord het verdrag te ondertekenen, en Griekenland en Finland dienen het zo spoedig mogelijk te ratificeren.
Tot slot wil ik zeggen dat ik het liefst alle mijnen op de wereld zou willen verbieden omdat het duivelse en weerzinwekkende wapens zijn, maar we leven helaas niet in een paradijs.
Mijnheer de Voorzitter, op een decemberdag in 1992 vergat een jonge Mozambikaanse herder het gevaar: hij dacht dat het was verdwenen met de vrede.
Dit overdreven vertrouwen kostte hem zijn linkerbeen.
In 1999, op twee kilometer van een dorp in Bosnië, waarschuwt een bord voor de aanwezigheid van een mijnenveld. Desondanks loopt er een kleine jongen rond.
Voor hem is het een speelterrein als een ander.
Telkens als een oorlog wordt beëindigd, verlaten bevolkingen de vluchtelingenkampen om terug te keren naar hun dorpen, in de hoop hun wonden te laten genezen en geleidelijk weer een normaal leven te beginnen.
Mijnen hebben echter geen boodschap aan vredesakkoorden en zetten hun werk onverbiddelijk voort.
Zelfs vandaag nog, ondanks de ondertekening van het Verdrag van Ottawa door 139 staten, blijven mijnen hun moorddadige werk voortzetten.
Om de twintig minuten wordt er ergens in de wereld iemand gedood of verminkt door een mijnontploffing.
Zeker, er zijn vorderingen vastgesteld door de Conferentie van Genève, en deze gunstige tendens moet worden onderstreept, want het is het resultaat van een verbeten strijd die de NGO's al heel lang voeren.
Deze vorderingen mogen ons echter niet blind maken voor de werkelijkheid, want nog altijd worden iedere dag 27 personen gedood en 41 personen verminkt door mijnen.
Nog altijd hebben 105 landen samen 250 miljoen mijnen in voorraad.
Vorig jaar nog werden mijnen ingezet in twintig conflicten, met name in Europa.
Ik verwelkom dus het werk dat is verricht door mijn collega's Emma Bonino en Luisa Morgantini, die het Parlement opnieuw volop betrekken in het politieke debat.
Ze geven duidelijk aan wat ons nog te doen staat.
Van mijn kant zou ik vooral de nadruk willen leggen op de universele toepassing van het verdrag, totdat het een volledig succes is. In de eerste plaats door de wetten in de diverse landen op één lijn te stellen met het verdrag, zodat het niet het zoveelste internationaal akkoord wordt dat niet wordt toegepast.
Er moet werkelijk druk worden uitgeoefend op de landen van de Europese Unie die nog niet getekend hebben, zoals Finland, of die niet geratificeerd hebben, zoals Griekenland.
Waarom zouden we geen sancties overwegen, mijnheer de commissaris, tegen degenen die de verdragen niet naleven?
Waarom zouden we geen clausule opnemen in het kader van de uitbreiding, die nieuwe lidstaten verplicht het verdrag te ondertekenen?
U heeft daarnet geantwoord op al deze vragen.
Ik weet dat over sommige amendementen de meningen nog uiteenlopen.
Niettemin vraag ik u ze nog eens aandachtig te bekijken, want sommige van deze amendementen kunnen door de Commissie worden aanvaard.
Hoe dan ook, we zullen samen onze vastberadenheid tonen in de strijd tegen het probleem van de landmijnen, dat een "laffe oorlog" moet worden genoemd.
Mijnheer de Voorzitter, mijnheer de commissaris, waarde collega's, oorlog is een wrede manier om de geschillen tussen mensen op te lossen.
Het is tragisch als de burgerbevolking moet lijden onder de onbuigzaamheid van haar leiders.
Het Verdrag van Ottawa over het verbod op mijnen is een zeer goede zaak.
Te veel kinderen hebben het leven gelaten of zijn kreupel geworden door op de verkeerde plek te spelen.
Het steunprogramma van de Europese Unie is noodzakelijk en ik sta er achter.
Het is onze plicht volken te helpen die lijden onder lang geleden gemaakte politieke fouten.
In sommige landen zitten meer mijnen in de grond dan in Frankrijk truffels en beide zijn even moeilijk te vinden.
Hoewel ik voorstander ben van het beëindigen van het misbruik van mijnen, wil ik wat Finland betreft enkele zaken naar voren brengen die hiermee verband houden.
Finland heeft het Verdrag van Ottawa niet ondertekend en daar werd hier vaak op gewezen, onder meer door de vorige spreker.
De kritiek is echter niet gespeend van schijnheiligheid en onwetendheid.
Waarde collega's, kijkt u eens naar Finland!
Het land is dunbevolkt en heeft een landgrens met Rusland van meer dan duizend kilometer.
De gezamenlijke geschiedenis met onze oosterbuur is voor ons vaak pijnlijk geweest.
Wij moeten ons hierbij wenden tot een Romeinse waarheid: de beste manier de vrede te garanderen is om voorzorgsmaatregelen te treffen voor een oorlog.
In de Finse defensie is voor mijnen een belangrijke rol weggelegd.
Daarmee kunnen geen andere landen worden bezet en ze worden alleen voor defensie gebruikt.
Alle Finse mijnen bevinden zich veilig in opslagplaatsen en worden niet naar andere landen geëxporteerd.
Ik wil onderstrepen dat er zeer disciplinair mee wordt omgegaan en alle mijnen kunnen na een conflict gemakkelijk worden verwijderd.
Men mag Finland niet in dezelfde categorie indelen als veel ontwikkelingslanden waar men onnauwkeurig met mijnen omspringt en de gevolgen dienovereenkomstig zijn.
Men moet beseffen dat Finland grote bedragen uitgeeft aan het opruimen van mijnen in andere landen.
In de praktijk betekent dat het opruimen van mijnen met Finse voertuigen, het helpen van slachtoffers en het vernietigen van voorraden mijnen.
Dat werk is een ondersteuning van de maatregelen van de Europese Unie.
Finland neemt zijn deel van de verantwoordelijkheid voor het mijnenprobleem in de wereld op zich.
Dat moet echter zo gebeuren dat er niet vanwege politieke druk wordt bezuinigd op de veiligheid in het eigen land.
Verwelkoming
Geachte aanwezigen, waarde collega's, wij hebben vandaag de eer een afvaardiging van Marokkaanse parlementsleden op de officiële tribune van ons Parlement te mogen verwelkomen. De delegatie wordt voorgezeten door de heer Ibrahim Rachidi, vice-voorzitter van de Kamer van Afgevaardigden van het Koninkrijk Marokko.
Ik heet de geachte afgevaardigden van harte welkom namens ons Parlement, waarmee hun land in het kader van ons gemeenschappelijke project voor de totstandbrenging van een zone van welvaart, veiligheid en vrede in het Middellandse-Zeegebied uitstekende betrekkingen onderhoudt.
Deze zal op 15 en 16 november aanstaande plaatsvinden in Marseille. Ik ben ervan overtuigd dat uw besprekingen met onze delegatie voor de relaties met de Mahgreb-landen, die wordt voorgezeten door de heer Obiols, een impuls zullen geven aan ons project voor dialoog en vrede.
Antipersoneelmijnen (voortzetting)
Mijnheer de Voorzitter, toen een aantal jaren geleden een begin gemaakt werd met de ontmijningsacties, werd gezegd dat landmijnen de atoombom voor de arme landen waren.
Er is sindsdien enige tijd verstreken, maar deze op het eerste gezicht wat zwaar aangezette uitspraak kan helaas nog steeds goed dienst doen om een nauwkeurig beeld van de toestand te geven.
Er kan geen sprake zijn van vooruitgang zolang er geen veilige verbindingswegen zijn, geen velden om te bebouwen en geen plaatsen waar kinderen zonder angst kunnen spelen.
Daarom heeft de Europese Unie zich aangesloten bij de door de Verenigde Naties opgezette internationale campagne. Ze heeft daarin een belangrijke stem, zoals ook reeds door de voorgaande sprekers is aangegeven.
Nu is wel duidelijk geworden hoe belangrijk het hier ingediende voorstel is, het voorstel dus waarover mevrouw Emma Bonino een verslag heeft opgesteld.
Wij steunen dit voorstel en alle initiatieven die de rol van de Europese Unie op dit gebied beogen te versterken. We benadrukken dat we, met dat doel voor ogen, ervoor moeten zorgen dat de inspanningen van de Europese Unie een grotere samenhang krijgen en ook Finland en Griekenland tot medewerking worden bewogen.
Bovendien dient de Europese Unie haar krachten te bundelen om optimaal gebruik te kunnen maken van haar vermogen om internationale druk uit te oefenen op al die landen die zich nog niet hebben aangesloten bij het Verdrag van Ottawa. De Europese inspanningen moeten doeltreffender worden, onder andere door het beschikbaar stellen van extra middelen.
We streven naar daadwerkelijke ontmijning, naar vernietiging van de bestaande voorraden en ontwikkeling van verfijnde mijndetectie- en ontmijningstechnologie. Die inspanningen moeten efficiënter worden gemaakt door middel van coördinatie en toezicht.
Niet-gouvernementele organisaties dienen daarbij een belangrijkere rol te spelen. Tot slot hopen wij dat er in het kader van de taken van de toekomstige Europese gemeenschappelijke strijdkrachten gedacht wordt aan opleiding van specialisten, en dan vooral van mensen die zelf een direct belang hebben bij het opruimen van landmijnen.
Mijnheer de Voorzitter, de Finse regering behandelde de kwestie antipersoneelmijnen voor het laatst op 14 juni 1999.
Toen werd besloten te onderzoeken of Finland in 2006 deel zou kunnen nemen aan het Verdrag van Ottawa en uiterlijk eind 2010 zijn antipersoneelmijnen zou kunnen vervangen door andere methodes.
Finnen werken in internationaal verband met anderen samen bij de mijnopruiming.
Deskundigen uit Finland en Finse opruimingsvoertuigen hebben 2,5 jaar in Cambodja, een jaar in Mozambique en een jaar in Kosovo aan de mijnopruiming deelgenomen.
Finland houdt zich als verdragspartner aan de bepalingen van het in 1996 herziene mijnenprotocol van de Convention on Conventional Weapons die in december 1998 van kracht is geworden.
Finland voelt zich militair niet bedreigd.
Wij hebben echter als enige land in de Europese Unie een landgrens van meer dan duizend kilometer met een externe grootmacht.
Finland zorgt zelf voor zijn geloofwaardige defensie.
Totdat een vervangend wapensysteem, dat ongeveer de helft kost van de Finse defensiebegroting voor een jaar, is aangeschaft, maken antipersoneelmijnen deel uit van het defensiesysteem.
In Finland bevindt zich geen enkele antipersoneelmijn in de grond.
Finland heeft nog nooit antipersoneelmijnen geëxporteerd en heeft ze na 1981 niet meer geproduceerd.
Alle mijnen zijn opgeslagen.
In Finland zijn na de in de jaren '40 beëindigde opruimingsperiode van na de Tweede Wereldoorlog geen ongelukken meer gebeurd door antipersoneelmijnen waarbij burgers of soldaten het slachtoffer waren.
Finland is een van de helaas weinige landen in de wereld die internationale verdragen pas ondertekenen en ratificeren als ze volledig in staat zijn aan de voorwaarden ervan te voldoen.
Dat zal ook wat de antipersoneelmijnen betreft gebeuren.
Aangezien ik het met vrijwel alles eens ben wat mijn collega's al hebben gezegd, zal ik niet in herhaling treden. Ik zal geen gebruik maken van mijn spreektijd.
Dat is het beste wat we nu kunnen doen om te gaan stemmen.
Ik heb een ontwerpresolutie overeenkomstig artikel 42, lid 5, van het Reglement ontvangen om het debat te sluiten.
Het debat is gesloten.
De stemming vindt om 12.00 uur plaats.
STEMMING
Mijnheer de Voorzitter, waarde collega's, we staan voor een historische stemming over een tekst met een buitengewone symbolische waarde, namelijk de Europese Grondwet.
Toch zou het jammer zijn als we een verslag in stemming zouden brengen dat bezaaid is met vormfouten en juridische blunders.
Dat zou een smet zijn op de geschiedenis.
Daarom stel ik voor, mijnheer de Voorzitter, dat deze tekst wordt terugverwezen naar de commissie voor een schoonmaakbeurt, opdat deze historische stemming niet wordt besmeurd door ergerlijke vormgebreken.
Er is, met inachtneming van het Reglement, een voorstel ingediend tot terugverwijzing van het verslag naar de commissie.
Ik wil nu graag luisteren naar een spreker voor en een spreker tegen, als die er zijn, anders breng ik het voorstel van de heer Martinez in stemming.
Mijnheer de Voorzitter, ik geloof dat als we het over een smet hebben, de bijdrage van de heer Martinez daarvan het beste voorbeeld is.
Extreem rechts is inderdaad een smet op de totstandbrenging van een Europese democratie, terwijl de Europese Grondwet juist een opbouwende stap is in de richting van die Europese democratie.
(Het Parlement verwerpt het verzoek tot terugverwijzing naar de commissie)
Na de stemming over amendement 33:
Mijnheer de Voorzitter, we hebben een klein probleem in verband met de tekst.
We hebben net een correctie aangebracht in paragraaf 19.
Maar door deze kleine tekstvervanging hebben we een belangrijk element uit het oog verloren, dat vanaf het begin een eis is geweest van het Europees Parlement.
Want wat ook onze mening is over de constitutionalisering, of we nu voor of tegen een grondwet zijn, we zijn het er allen over eens dat de instemming van het Parlement vereist is.
Dit element, dat in de oorspronkelijke paragraaf wel was opgenomen, hebben we bij de tekstverbetering over het hoofd gezien.
Dus, met de goedkeuring van de rapporteur, Olivier Duhamel, stel ik voor dat we dit toevoegen aan paragraaf 20, laatste lijn, die dan als volgt zou luiden: "Vanaf het in gang zetten van de discussie tot de aanneming, na instemming van het Parlement, van de definitieve tekst van de grondwet".
We zouden dus vijf woorden toevoegen.
Deze toevoeging zou in overeenstemming zijn met alle debatten en stemmingen die het Parlement over dit onderwerp heeft gehouden.
Zijn er bezwaren tegen de toevoeging van die zes woorden die de heer Onesta heeft voorgelezen?
Geen bezwaren?
Goed, dan breng ik dit amendement nu in stemming.
Mijnheer de Voorzitter, dit is geen mondeling amendement op amendement 8.
Het is een mondeling amendement op de originele tekst.
U zei daarnet amendement 8, dat is tenminste wat ik heb gehoord in de vertaling.
Daar gaat het niet om.
Het gaat om een mondeling amendement dat een rechtstreekse wijziging van de tekst beoogt.
Mijnheer Duhamel, het mondelinge amendement is op geen enkel bezwaar van de kant van dit Huis gestuit, bijgevolg is het aangenomen.
(Het Parlement neemt de resolutie aan)
Verslag (A5-0288/2000) van de heer Gil-Robles Gil-Delgado, namens de Commissie constitutionele zaken, over de nauwere samenwerking (2000/2162/INI))
(Het Parlement neemt de resolutie aan)
Ontwerpresolutie (B5-0808/2000) over de status van de eilanden
(Het Parlement neemt de resolutie aan)
Ontwerpresolutie (B5-0802/2000) over de antipersoneelmijnen
(Het Parlement neemt de resolutie aan)
Verslag (A5-0285/2000) van mevrouw Sudre, namens de Commissie regionaal beleid, vervoer en toerisme, over het verslag van de Commissie over de maatregelen ter uitvoering van Artikel 299, lid 2 - De ultraperifere regio' s van de Europese Unie (COM(2000) 147 - C5-0247/2000 - 2000/2135(COS))
(Het Parlement neemt de resolutie aan)
Verslag (A5-0272/2000) van de heer Bowis, namens de Commissie milieubeheer, volksgezondheid en consumentenbeleid, over het Witboek over voedselveiligheid (COM(1999) 719 - C5-0136/2000 - 2000/2082(COS))
Mijnheer de Voorzitter, ik stel een mondelinge wijziging voor van amendement 11. De woorden "nauwe banden" hebben voor sommigen een wat sinistere ondertoon.
Daarom stel ik voor die te veranderen in "nauwe contacten". Ik heb met de liberale fractie afgesproken dat zij in dat geval haar amendement zal intrekken.
(Het Parlement neemt de resolutie aan)
Verslag-Bonino (A5-0286/2000)
Mijnheer de Voorzitter, het is mij een groot genoegen u mee te kunnen delen dat ik voor het verslag van mevrouw Bonino heb gestemd. Dit verslag levert een prijzenswaardige bijdrage tot het voorkomen van de schade die dat vreselijke wapentuig in vredestijd veroorzaakt.
Ik wilde hier echter nog aan toevoegen dat ons Parlement zich ook moet interesseren voor de vraag wie zo nodig al die ellende moet berokkenen, niet alleen met antipersoneelmijnen maar met al het wapentuig waar de mensheid zich van bedient.
Ik geloof dat de verantwoordelijkheid daarvoor gezocht moet worden in het verziekte brein van de staatshoofden en regeringsleiders van heel wat landen in de wereld en in het verziekte brein van veel te veel burgers die denken dat ze hun conflicten wel even met een partijtje oorlog kunnen beslechten.
Laten wij hopen dat daar een eind aan komt!
Mijnheer de Voorzitter, onze fractie heeft vóór dit verslag gestemd.
Dit is een zeer belangrijke zaak en wij vinden dat het Europees Parlement hierin een bewonderenswaardige rol heeft gespeeld, een rol die van groot belang is geweest bij de campagne tegen de antipersoneelmijnen.
De NGO's hebben een fundamentele rol gespeeld.
Zij hebben lange tijd aangedrongen op aanvaarding van het verbod, ondanks het feit dat sommige regeringen erg terughoudend waren en beweerden dat het onrealistisch zou zijn.
Maar waar een wil is, is een weg, en dan kan er veel bereikt worden.
De regeringen moeten het voortouw nemen en gedwongen worden om het Verdrag te ondertekenen.
Zij moeten erop aandringen dat kandidaat-lidstaten het Verdrag ook ondertekenen.
Overal in de wereld zie je dat lang nadat oorlogen afgelopen zijn mensen nog steeds lijden doordat zij het slachtoffer worden van landmijnen, hetgeen ontoelaatbaar is.
Onschuldige burgers, vrouwen en mannen en vooral kinderen worden verminkt en gedood door een wapen dat er nog lag lang nadat de oorlog was afgelopen.
Het idee dat industrieën winst maken met dergelijke onmenselijke materialen is absoluut onaanvaardbaar.
Eerder was er iemand die sprak over de andere wapens die worden geproduceerd.
Wij moeten de productie van alle wapens in ogenschouw nemen, niet alleen van landmijnen, vooral binnen de Europese Unie. Laten wij eerst de hand in eigen boezem steken.
Het is niet aanvaardbaar of ethisch verantwoord dat wij banen verschaffen of winst maken met materialen die mensen doden, verminken en verwonden.
Wij moeten op zoek gaan naar alternatieven.
Het idee dat er technologie, kennis en geld wordt besteed aan het maken van wapens die mensen en de leefwereld vernietigen, is onacceptabel.
De stap die is genomen met de landmijnen toont aan dat vooruitgang mogelijk is naar een humane maatschappij die geen voordeel haalt uit dood en vernietiging.
De Deense sociaal-democraten stemmen voor het verslag over de bestrijding van antipersoneelmijnen.
De Commissie heeft in haar mededeling verslag uitgebracht over de acties die de Unie reeds heeft genomen ter bestrijding van het gebruik van antipersoneelmijnen.
Denemarken heeft bij verschillende gelegenheden deelgenomen aan humanitaire mijnopruiming, waarbij alleen burgers en geen militairen betrokken waren.
Dit was niet in strijd met het Deens voorbehoud op militair gebied.
De acties werden met middelen uit verschillende begrotingslijnen gefinancierd.
De Commissie stelt nu voor ze voortaan via één horizontale begrotingslijn te financieren.
Het Parlement steunt dit voorstel omdat de huidige structuur met de vele verschillende begrotingslijnen niet transparant is en niet bevorderlijk is voor een gecoördineerde bestrijding.
Het is nog onduidelijk welke rechtsgrondslag de Commissie voor dit initiatief zal voorstellen.
Het is daarom op dit ogenblik moeilijk te zeggen of het initiatief verzoenbaar zal zijn met het Deens voorbehoud.
Het zou echter ergerlijk zijn dat Denemarken daardoor niet kan deelnemen aan een project dat bedoeld is om de gevreesde en onmenselijke antipersoneelmijnen in de komende 10 à 15 jaar af te schaffen.
. (EN) Ik steun van harte het besluit van het Parlement om actieve maatregelen te nemen tegen antipersoneelmijnen.
De EU heeft de verplichting een standpunt in te nemen tegen wapens die bedoeld zijn voor mensen die niet deelnemen aan de strijd en waarvan de slachtoffers in grote mate onder de burgerbevolking vallen.
Ook maakt het leggen van grote hoeveelheden landmijnen over grote gebieden het onmogelijk om voedsel te verbouwen gedurende vele jaren nadat het conflict reeds is beëindigd.
Hoewel wij de algemene doelstelling van het verslag steunen, zijn wij het niet eens met alle voorgestelde middelen om deze doelstelling te verwezenlijken.
Wij vinden het een probleem dat het GBVB wordt ontslagen van verantwoordelijkheid voor civiele acties.
Het vredes- en veiligheidsbeleid zou overigens een ernstiger beleid kunnen zijn, indien tegenover de GBVB-middelen en de nationale middelen voor militaire acties een even groot bedrag voor humanitaire acties zou worden geplaatst.
Finland streeft ernaar in 2006 toe te treden tot het Verdrag van Ottawa en de antipersoneelmijnen eind 2010 te hebben vervangen door andere wapensystemen.
Finland heeft nooit antipersoneelmijnen geëxporteerd.
Finland heeft alleen voor zijn eigen defensie antipersoneelmijnen geproduceerd en opgeslagen.
De Finse defensie-uitgaven behoren traditioneel tot de laagste in Europa.
Het besluit om af te zien van antipersoneelmijnen stelt enorme eisen aan de Finse defensie.
Antipersoneelmijnen zijn het wapen van de verdediger.
Of kan iemand vertellen hoe men met antipersoneelmijnen kan aanvallen?
In de Finse defensiestrategie spelen mijnen een belangrijke rol.
Men is van plan om voor 2005 in het kader van een nieuwe defensiestrategie besluiten te nemen over een vervangend programma.
Vervolgens moeten de financiële kwesties, vervangende systemen en methodes en het effect van de besluiten op de ontwikkeling van de defensiedoctrine worden bekeken.
Finland blijft deelnemen aan zowel de doelstelling van een totaal verbod als aan de internationale samenwerking op het gebied van mijnopruiming.
Als klein land hebben wij mee aan de spits gestaan in de strijd tegen het gebruik van landmijnen.
Europa staat aan de spits van de ontmijnings- en vernietigingsprogramma's.
Daarom ook heb ik het verslag-Bonino goedgekeurd.
In het bijzonder wil ik echter de aandacht vragen voor een aan het terrein aangepaste technologie voor de opsporing van mijnen.
Een op honderd van de ontmijners wordt immers zelf vroeg of laat slachtoffer van zijn activiteit, ook ten gevolge van onnauwkeurige detectiemethoden.
Het gebruik van biosensoren zoals afgerichte honden en ratten blijkt in de praktijk bijzonder goede resultaten op te leveren.
Toch worden de financiële middelen vooral aangewend om hoogtechnologische militaire detectietechnieken te ontwikkelen.
Verslag-Van Lancker (A5-0291/2000)
Mijnheer de Voorzitter, als afgevaardigde van de Fractie van de Europese Volkspartij maar vooral ook als afgevaardigde van de Partij van de Gepensioneerden kan ik niet anders dan voor het verslag van mevrouw Van Lancker stemmen, ook al zijn enkele amendementen die ik in de commissie had ingediend, er niet doorgekomen. Ik doe dat vooral omdat onder punt g) de wens wordt geuit - en de Commissie, het Parlement en de Raad worden daartoe met zoveel woorden uitgenodigd - om een minimumpensioen voor alle burgers van de Europese Unie goed te keuren.
Wij debatteren in dit Parlement over bandendruk, over de lengte van auto' s en zo, maar wij hebben nog niet door hoe belangrijk het is dat er in alle vijftien lidstaten een gemeenschappelijke verordening komt voor een menswaardige pensioen voor iedereen.
Daarom heb ik voorgestemd.
Het verslag-Van Lancker brengt enkele algemene principes in herinnering, zoals het recht op pensioen of een minimumloon en het stakingsrecht, principes waar de tekst van de Raad, die als enige beslissingsrecht heeft, niet eens over praat.
Voor het overige wordt het Parlement door de rapporteur verzocht het zogenaamde sociaal beleid dat de Commissie de Raad heeft voorgesteld, goed te keuren. Dit zou betekenen dat het Parlement zijn handtekening zou zetten onder een luchtbel, want er staat in dit voorstel geen enkele concrete maatregel die de situatie van de werknemers kan verbeteren.
Niets verplicht de grote ondernemingen voor werkgelegenheid te zorgen en ze kunnen zelfs doorgaan met banen te schrappen terwijl ze enorme winsten maken.
De leiders van de Europese Unie nodigen de sociale partners uit om een actievere rol te spelen in sectoren van het werkgelegenheidsbeleid die onder hun verantwoordelijkheid vallen. Maar dat is nogal cynisch.
Alsof werkgevers en werknemers op voet van gelijkheid staan als het gaat om de aanwerving van personeel.
Het is gewoon een manier om werklozen minstens gedeeltelijk verantwoordelijk te stellen voor hun werkloosheid.
Dus ofschoon we gestemd hebben voor het in herinnering brengen van de fundamentele sociale rechten, hebben we, door ons van stemming te onthouden, het sociaal beleid in zijn geheel verworpen, omdat dit beleid gemene zaak maakt met de meedogenloze praktijken van de grootindustriëlen, die overal in Europa mensen ontslaan, salarissen verlagen, banen en inkomens op de tocht zetten, en de sociale bescherming aantasten.
Ik zou mijn waardering willen uitspreken voor het werk dat is verricht in het kader van de voorbereiding van de sociale agenda van het Franse voorzitterschap en van Martine Aubry, zowel wat de inhoud als de vorm betreft, en dus ook mevrouw Van Lancker van harte willen feliciteren.
Deze agenda is een initiatief van het Franse voorzitterschap en voorziet in een heus werkprogramma voor de komende vijf jaar.
Hij ligt in de lijn van de voornaamste conclusies van de Europese Raad van Lissabon, te weten de totstandbrenging van een concurrerende kenniseconomie en de doelstelling van volledige werkgelegenheid.
De agenda is vastgesteld in overleg met de Europese instellingen en de NGO's, die volledig bij de uitwerking van de agenda zijn betrokken.
In het verslag-Van Lancker zijn ook sommige van de voorstellen opgenomen die deskundigen en vertegenwoordigers van de burgermaatschappij hebben gedaan ter gelegenheid van de conferentie die de Europese Commissie en het Parlement gezamenlijk hebben georganiseerd rond dit thema, op 21 en 22 september 2000.
Deze agenda vormt dus een krachtig politiek signaal voor de Europese burgers die vinden dat Europa zich te zeer beperkt tot de totstandbrenging van een grote binnenmarkt.
In de agenda wordt de nadruk gelegd op het belang en de realiteit van het Europees sociaal model, maar ook op de noodzaak tot modernisering daarvan.
Wij mogen de burgers niet teleurstellen.
De sociale agenda moet dus steunen op de vaste overtuiging dat het sociaal, economisch en werkgelegenheidsbeleid nauw met elkaar verweven en onderling afhankelijk zijn, en dat het gaat om gelijkwaardige beleidsvormen die samen de driehoek vormen van het communautair beleid ter bevordering van de sociale levenskwaliteit van alle burgers.
Het sociaal beleid moet inderdaad een volwaardige beleidsvorm zijn, met eigen doelstellingen.
Het mag niet louter als een verlengstuk worden gezien van het economisch en werkgelegenheidsbeleid of van de totstandbrenging van de interne markt, en zeker niet als "de laatste druppels van een leeg vat".
Tijdens de komende vijf jaar zullen we ons moeten concentreren op het scheppen van kwaliteitsbanen, op het anticiperen en in goede banen leiden van de overgang naar een nieuwe sociale omgeving, op het benutten van de mogelijkheden van de kenniseconomie, op de modernisering en verbetering van de sociale bescherming, op de bevordering van sociale integratie en gelijkheid tussen mannen en vrouwen, op de versterking van de fundamentele rechten en de strijd tegen discriminatie ...
Ik ben verheugd over de aanneming in Nice van deze agenda die samen met het Handvest van de grondrechten laat zien dat we ons op een keerpunt bevinden in de opbouw van Europa. Vanaf nu zal deze gericht zijn op de versterking van de sociale en burgerlijke dimensie van de Unie!
De Europese Unie wordt als politiek en economisch orgaan steeds sterker.
Economische resultaten vormen echter niet het enige criterium voor de beoordeling van de wetgevers van de Europese Unie.
Het is de taak van ons allen ervoor te zorgen dat de voornaamste maatschappelijke problemen binnen onze gemeenschap worden opgelost en met daadkracht worden aangepakt.
Met het oog hierop verheugt het mij dat de Europese Commissie haar goedkeuring heeft verleend aan het beleidsprogramma voor de werkgelegenheid van de Ierse regering voor de periode van zeven jaar van 2000 - 2006.
Dit is een eerlijk en evenwichtig sociaal programma en vormt een van de essentiële onderdelen van het nationale ontwikkelingsplan van de Ierse regering voor de periode van zeven jaar vanaf 1999.
Dit programma zorgt ervoor dat mensen die geen opleiding hebben en geen vak hebben geleerd toch kansen worden geboden.
Er wordt vooral de nadruk gelegd op het opzetten van programma's die hulp bieden aan langdurig werklozen en voortijdige schoolverlaters.
Dit plan onderkent ook de behoefte aan mogelijkheden tot bijscholing voor mensen die momenteel een baan hebben, hetgeen ook in de agenda voor het sociaal beleid voor 2000 - 2005 van de EU wordt genoemd.
De agenda voor het sociaal beleid van de EU onderkent dat mogelijkheden voor bijscholing aan de bestaande beroepsbevolking moeten worden geboden op technologisch gebied en voor Internet.
De technologie verandert dermate snel dat de beroepsbevolking van de Europese Unie moet beschikken over de nodige computervaardigheden, indien de Europese Unie concurrerend wil kunnen blijven.
Flexibiliteit van de beroepsbevolking en het bevorderen van ondernemersvaardigheden behoren ook tot de voornaamste doelen van de Ierse regering voor de komende zeven jaar.
Om dit beleid een succes te laten zijn op nationaal niveau en binnen de bredere context van de Europese Unie is het een vereiste dat lagere bestuursinstanties een beleid voeren voor de ontwikkeling van het ondernemerschap in Europa.
Dit verslag betekent een belangrijke stap in de richting van een Europa waar werkgelegenheid en sociaal beleid centraal staan.
Het steunt op de conclusies van de Top van Lissabon en streeft naar het bereiken van een akkoord in Nice over de totstandbrenging van een "Europese sociale agenda", die de komende vijf jaar (2000-2005) de basis zal vormen van het Europees sociaal beleid.
Het verslag geeft een algemene en samenhangende kijk op wat een echt sociaal beleid zou kunnen zijn, door het economisch, sociaal en werkgelegenheidsbeleid aan elkaar te koppelen.
Het gebruikt alle instrumenten waarover de Europese Unie thans beschikt: het Sociaal Handvest, het hoofdstuk over werkgelegenheid, artikel 13 als rechtsgrondslag voor de strijd tegen alle vormen van discriminatie, enzovoort.
Onze rapporteur stemt in met de voorstellen van de Europese Commissie, maar vult ze aan met de eis tot meer Europese wetgeving op sociaal gebied.
De rol van en de dialoog met de betrokken sociale partners bij de totstandbrenging van wetgeving worden versterkt.
Voor het geval echter dat er geen akkoord wordt bereikt, roept onze commissie de Europese Commissie op haar initiatiefrecht te gebruiken en passende wetgevingsvoorstellen te doen.
Waar het op aankomt is dat we steeds meer vorderen in de richting van een sociaal Europa, dus van meer sociale Europese wetgeving.
Voor het overige verzoekt de rapporteur ons de lidstaten te steunen in hun pogingen een minimumloon in te voeren, alsook het recht te geven op een minimumpensioen dat iedere burger in staat stelt een waardig leven te leiden.
Ik kan u alleen maar aansporen dit verslag te steunen. Zoals het Handvest van de grondrechten, staat het voor onze gemeenschappelijke waarden.
Het verslag behandelt een agenda voor het sociale beleid voor de komende vijf jaar.
Het behelst een reeks voorstellen voor verbeteringen van de sociale voorwaarden en van de voorwaarden voor werknemers, wat we van harte ondersteunen.
We waarderen de formuleringen van de rapporteur over de open coördinatiemethode die de autonomie van de lidstaten in sociaal-politieke kwesties respecteert en gebaseerd is op vrijwillige harmonisatie en coördinatie.
We maken ons echter zorgen over het feit dat het verslag tegelijkertijd voorstellen bevat die erop uitlopen dat de Commissie de motor wordt achter de ontwikkeling van het sociale beleid in Europa, wat ook op dit gebied een toenemende supranationaliteit tot gevolg heeft.
Om de wetgeving op het gebied van het sociale en arbeidsmarktbeleid goed te laten functioneren, moet zij het eindpunt vormen in een veranderingsproces dat zich van onderaf ontwikkelt en waarin de verschillende voorwaarden en ervaringen in Europa weerspiegeld worden.
Ik verklaar hierbij dat ik tegen het verslag van mevrouw Van Lancker heb gestemd.
In de plenaire vergadering van het Europees Parlement zien wij zelden zulke conservatief-socialistische verslagen als dat van mevrouw Van Lancker over de agenda voor het sociaal beleid van de Europese Unie.
In haar programmaverklaring wil mevrouw Van Lancker alle maatregelen realiseren die de burgers hebben willen tegenhouden, ik herhaal tegenhouden, door bij de vorige verkiezingen van het Europees Parlement een niet-socialistische meerderheid te kiezen.
Ik kan er slechts van gruwen als de Commissie deze zojuist aangenomen, volledig onrealistische, bijna idiote criteria werkelijk gaat steunen.
Meer strijdigheid tussen de voorstellen van het Parlement en de doelstellingen van Lissabon is niet mogelijk.
De voornamelijk socialistische Europese regeringsleiders riepen daar om het hardst dat zij ten doel hadden gesteld van Europa de meest dynamische en concurrerende economie ter wereld te maken.
Als de voorstellen van Van Lancker worden aanvaard, gaan we een lichtjaar terug in de tijd waar het gaat om onze mogelijkheden de belangrijke, ambitieuze en noodzakelijke doelen van Lissabon te bereiken.
Wat wil mevrouw Van Lancker eigenlijk?
Volgens haar moet de arbeidstijd in Europa aanzienlijk worden verkort, moet de sociale wetgeving van de Europese Unie aanzienlijk worden uitgebreid, moet het niveau van de sociale zekerheid in Europa enorm worden verhoogd, moet de macht van de vakbeweging worden vergroot en supranationale arbeidsmarktonderhandelingen mogelijk worden gemaakt, moeten werknemersorganisaties ruimere bevoegdheden krijgen om gehoord te worden, moet het sociaal beleid de prioriteit hebben in alle economische sectoren, het mededingingsbeleid en de overheidsopdrachten.
Ik kan de collega's alleen maar herinneren aan de wijze woorden van CDU-voorzitter Angela Merkel: in de politiek is meer sociaal gevoel nodig, maar dat is niet hetzelfde als socialisme.
Ik kan niet weerstaan aan de verleiding om termen te gebruiken, of liever gezegd neologismen, die niet zouden misstaan in uw verslag, en wel om uw aanhoudende e-pocrisie op het gebied van werkgelegenheid en sociale bescherming aan de kaak te stellen.
Zult u nog altijd zo lyrisch doen over de informatiemaatschappij die zogezegd alle problemen zal oplossen wanneer iedereen, inclusief baby's, chronische patiënten en analfabeten, beschikt over een eigen e-mailadres, maar het niet kan raadplegen bij gebrek aan middelen om een computer te kopen.
In uw e-Europe zal men er overigens wel voor zorgen dat dit materiaal aan iedereen wordt geleverd wanneer de computers meer naar de gebruikers zullen kijken dan de gebruikers naar de computers, en wanneer computers de verslagen zullen schrijven.
Uw lyrische beschrijvingen zijn echter minder grappig wanneer men beseft dat ze niet het welzijn van de Europeanen beogen, maar nog meer wetten, richtlijnen en verordeningen uit Brussel.
Uw opvatting over open samenwerking betekent dat men opnieuw terechtkomt in een institutionele structuur die beheerst wordt door de ambtenaren van de Commissie.
Het enige dat echt open is, wijdopen zelfs, is de mogelijkheid om de invloed van Brussel tot in het oneindige uit te breiden, zonder dat men de verdragen hoeft te herzien.
De bevoegdheden die u Brussel wilt geven zijn de vastlegging en implementering van minimale sociale bescherming, flexibilisering van de arbeid, dus uitbuiting van de werknemer, verplichte vermindering van de arbeidstijd, wat betekent dat salarissen worden bevroren en bedrijven minder armslag hebben, absolute controle over de sociale dialoog, zoals Aubry heeft in Frankrijk.
Daarom zullen wij ons onthouden van stemming over dit verslag. Want ofschoon we verheugd zijn over de in het verslag getoonde bezorgdheid over de werkgelegenheid, hoe gekunsteld en laattijdig die ook is, kunnen we de concrete voorstellen in het verslag echt niet goedkeuren.
We hebben tegen het verslag-Van Lancker gestemd over een agenda voor het sociaal beleid.
Het voorstel van de Commissie voor een nieuwe sociale agenda is een goed document.
De Commissie heeft een aantal gebieden gedefinieerd waarbinnen samenwerking en coördinatie tussen de EU-lidstaten belangrijk zijn.
De Commissie stelt in de nieuwe politieke agenda een kader voor waarin alle belangrijke actoren een rol kunnen spelen en waarin de verschillen tussen de nationale systemen worden gerespecteerd.
De Commissie zal haar initiatiefrecht gebruiken en de lidstaten steunen bij het tot stand brengen van de noodzakelijke veranderingen.
Rapporteur Van Lancker wil dat het Parlement besluit tot wijziging van het voorstel van de Commissie, enerzijds door een aantal gebieden toe te voegen waarop wetgeving van toepassing is en anderzijds door een aantal rechten op Europees niveau vast te stellen.
Mevrouw Van Lancker is van mening dat bindende instrumenten op veel grotere schaal gebruikt moeten worden.
De Commissie zal niet gehinderd worden om haar initiatiefrecht te gebruiken op die gebieden waarin ze de bevoegdheid heeft om te handelen en bindende instrumenten voor te stellen.
We hebben een zeer positieve grondhouding ten opzichte van de Europese Unie.
Als Zweedse liberalen zien we de Europese integratie als een mogelijkheid om oplossingen te vinden voor grensoverschrijdende problemen zoals milieu, handel, vrij verkeer over de grenzen, mensenrechten en conflictbeheersing.
Op deze gebieden krijgen de Europese democratieën de kans om de wereld te laten zien dat samenwerking leidt tot vrede en meer welvaart.
We geloven ook in het subsidiariteitsbeginsel: een besluit moet op het laagst mogelijke niveau worden genomen.
Daarom zetten we ons actief in voor een grondwet voor de Europese Unie die de verdeling van de lasten voor een ieder duidelijk maakt.
Het moet voor alle EU-burgers volkomen duidelijk zijn dat de EU zich alleen zal bezighouden met de kwesties die ze het beste kan regelen, te weten de grensoverschrijdende kwesties.
Alle andere kwesties moeten op lokaal, regionaal of nationaal niveau behandeld worden.
Het voorstel van de Commissie betreffende een agenda voor het sociaal beleid komt ons inziens overeen met onze kijk op het functioneren van de EU.
Een Europese samenwerking die leidt tot coördinatie en meer welvaart is de juiste handelswijze.
De Europese sociale stelsels zijn zo divers dat een bindende wetgeving niet het juiste resultaat zal opleveren.
We steunen daarom het voorstel van de Commissie en stemmen tegen het verslag-Van Lancker betreffende een agenda voor het sociaal beleid.
Werknemers vinden het vaak moeilijk zich met Europa te identificeren.
Hoewel de Europese interne markt zich globaal gezien dynamisch ontwikkelt en de convergentie binnen de Economische en Monetaire Unie steeds sneller verloopt, is de sociale Unie meestal het vijfde wiel aan de wagen.
Dit terwijl de Unie sinds de Top van Amsterdam in 1997 over nieuwe instrumenten beschikt om het sociaal beleid beter te ontwikkelen.
Sinds Lissabon, in maart 2000, streeft de Raad bovendien niet alleen naar een hogere groei en meer gekwalificeerde arbeidsplaatsen, maar ook naar een grotere sociale cohesie.
De Commissie versterkt door het derde sociale actieprogramma het besef dat economisch beleid, werkgelegenheidsbeleid en sociaal beleid meer met elkaar moeten worden vervlochten.
Een bewijs van deze vervlechting ligt in de inzetbaarheid van mensen: om de sprong van een industriële samenleving naar een kennismaatschappij te kunnen maken, hebben mensen - en niet alleen jongeren - meer kennis en vaardigheden nodig.
Er moet in de lidstaten daarom meer in opleiding en onderwijs, meertaligheid, mobiliteit en communicatie worden geïnvesteerd.
Veel van wat in het verslag-Van Lancker wordt verlangd, is onaanvaardbaar.
Zo zou het proces van Luxemburg, dat betrekking heeft op het werkgelegenheidsbeleid, ook op het gebied van de sociale bescherming en sociale uitsluiting moeten worden toegepast.
Dit proces houdt in dat jaarlijks gemeenschappelijke doelen worden vastgesteld en nationale actieprogramma's worden uitgevoerd, die dan ook jaarlijks - mede door het Europees Parlement - worden geëvalueerd. Dit is zo'n succesvolle methode omdat er nieuwe kwalitatieve en kwantitatieve doelstellingen worden geformuleerd, terwijl het subsidiariteitsbeginsel consequent in acht wordt genomen.
Die methode kan niet zomaar op andere gebieden worden toegepast, omdat een specifieke aanpak noodzakelijk is.
Onze fractie wenst geen recht op een minimuminkomen of een basispensioen te erkennen.
Evenmin aanvaarden wij de opnieuw gestelde eis dat de wettelijke arbeidstijd op Europees niveau moet worden beperkt.
De praktijk in talrijke Europese ondernemingen bewijst dat flexibilisering van de arbeidstijd veel beter werkt.
Ook de eis dat er een rechtsgrondslag voor NGO's moet komen om een "civiele dialoog" te regelen, is voor ons niet aanvaardbaar.
De rapporteur is zo tuk op centralistische oplossingen dat zij het subsidiariteitsbeginsel heeft laten schieten.
Omdat de belangrijkste amendementen van de EVP-Fractie echter zojuist door een aanzienlijke meerderheid zijn aangenomen, heb ik voor het verslag gestemd.
De EPLP heeft vóór het verslag-Van Lancker gestemd omdat dit verslag over de Europese sociale agenda veel goede punten bevat. Deze tekst heeft geen wettelijke status, maar dient ter informatie voor de top van Nice en het werkprogramma van de Commissie.
Er worden echter diverse gebieden onder de aandacht gebracht waarvoor nieuwe wetgevende maatregelen worden voorgesteld.
Sommige hebben betrekking op taken die het beste op het niveau van de lidstaten kunnen worden aangepakt, of prematuur zijn in die zin dat de wetgeving nog maar recentelijk is goedgekeurd en nog niet volledig is doorgevoerd en geëvalueerd.
Op een aantal punten - paragraaf 14a, 14b en 14c - kon het EPLP geen steun betuigen aan de oproep tot "belasting en wettelijke maatregelen" en "richtlijnen" om hierboven genoemde redenen.
Het EPLP heeft zich onthouden van stemming over het stakingsrecht.
Volgens het EPLP is dit al geregeld in de wetgeving van de lidstaten en vastgelegd in het Handvest van de grondrechten.
Het EPLP kon geen steun betuigen aan de oproep tot een wettelijke regeling van werknemersparticipatie in het kader van het Statuut van de Europese vennootschap, aangezien bedrijfsmatige verhoudingen al in andere wetgeving wordt geregeld.
Tenslotte, is het EPLP van mening dat de nieuwe richtlijnen ter bestrijding van discriminatie krachtens Artikel 13 nog niet genoeg de kans hebben gekregen om hun uitwerking te doen gelden.
Om die reden heeft het EPLP tegen de voorstellen voor nieuwe verticale richtlijnen gestemd omdat verdere wetgeving prematuur zou zijn.
Bijeenkomst van de informele Europese Raad van Biarritz
Mijnheer de Voorzitter, de Raad heeft ons tijdens het debat van gisteren nogmaals geattendeerd op de in Biarritz bereikte toenadering tussen de standpunten van de nationale regeringen over de uitbreiding van stemmingen met gekwalificeerde meerderheid.
Deze verklaring baart ons zorgen en ik zou hier onder andere twee onderwerpen willen aansnijden die ons bijzonder bezighouden.
Ten eerste heeft de Commissie voorgesteld de internationale handelsonderhandelingen over diensten en intellectuele eigendom te communautariseren, dit wil zeggen in de Raad te behandelen met gekwalificeerde meerderheid, zonder ratificatie door de nationale parlementen. Deze mogelijkheid is overigens gecreëerd door het in Amsterdam ingevoerde artikel 133, lid 5 van het Verdrag.
Deze overdracht van bevoegdheden lijkt ons heel gevaarlijk, want hierdoor zouden de nationale parlementen elk recht verliezen om controle uit te oefenen op toekomstige onderhandelingen van de WTO betreffende deze voor onze maatschappijen essentiële vraagstukken.
Dat is echter niet het ergste.
De Commissie wil ook de onderhandelingen over investeringen communautariseren.
Als dit voorstel wordt aanvaard, kunnen we er zeker van zijn dat binnen de komende zes maanden de Commissie ons een andere versie zal opdringen van de multilaterale overeenkomst inzake investeringen, de befaamde MOI die twee jaar geleden niet kon worden verworpen, enkel en alleen omdat zij viel onder strikt intergouvernementele procedures.
Dus eens te meer berooft de Commissie de nationale democratieën op schandelijke manier van hun rechten, zonder daarom onze bevoegdheden te versterken, al beweert zij natuurlijk het tegendeel.
Een tweede categorie beslissingen waarvan de eventuele overgang naar het regime van de gekwalificeerde meerderheid ons zorgen baart, betreft de immigratie en het internationaal personenverkeer. Overeenkomstig artikel 67 van het EG-Verdrag moeten besluiten over deze beleidsterreinen gedurende vijf jaar na de inwerkingtreding van het Verdrag van Amsterdam met eenparigheid van stemmen worden genomen, maar kunnen daarna eventueel onder gekwalificeerde meerderheid komen te vallen.
De Commissie wil dat deze kentering nu reeds plaatsvindt.
Dat wijzen wij resoluut af.
In deze materie heeft de ervaring ons geleerd dat met iedere overdracht van bevoegdheden naar de Commissie de laksheid van het beleid toeneemt. Wanneer bevoegdheden daarentegen bij de nationale overheden blijven, heeft dit relatief gezien een gunstig effect op het veiligheidsbeleid.
Wij kiezen voor veiligheid.
Naast de juridische hoogstandjes die hier en daar zijn opgevoerd, heeft de Top van Biarritz vooral laten zien dat het uitbreidingsproces van Europa weinig meer is dan een moeizame koehandel.
De machtigste landen, zoals Duitsland, Frankrijk en Groot-Brittannië en in mindere mate Italië, zijn er allemaal op uit om de kleine Oost- en Zuid-Europese landen die willen toetreden tot de Europese Unie te onderwerpen aan hun macht.
Ieder land probeert echter zijn eigen invloed en de belangen van zijn eigen industriële en financiële concerns veilig te stellen.
Wat ons te wachten staat, is niet eens een Unie met twee snelheden, maar een arena waar de grote roofdieren van de Europese economie zich zullen storten op een aantal minder ontwikkelde landen, die buiten de Unie reeds als prooi fungeerden, maar ook binnen de EU een gemakkelijke prooi zullen zijn.
Wat het Handvest van de grondrechten betreft, diende de ondertekening ervan door de bijeengekomen staatshoofden en regeringsleiders slechts als publiciteitsstunt.
De tekst blijft vaag over de elementaire mensenrechten, de sociale rechten, het vrije verkeer van onderdanen van derde landen.
Hij is alleen helder over het eigendomsrecht en de vrijheid van ondernemen, die enkel de bezitters van kapitaal aangaan.
Wij zijn absoluut niet van plan onze goedkeuring te hechten aan de conclusies van de Top van Biarritz, noch aan wat men zal besluiten op de komende top van Nice.
Mijnheer de Voorzitter, ik heb me bij het stemmen over de resolutie betreffende de resultaten van de informele Europese Raad van Biarritz van stemming onthouden, en wel om twee redenen. Ten eerste heb ik over de paragrafen 2 en 5 een hoofdelijke stem kunnen uitbrengen.
Ik ben het er evenmin mee eens dat het Handvest van de grondrechten in het Verdrag opgenomen wordt. Dat zou namelijk een eerste stap zijn in de richting van de constitutionalisering van datzelfde Handvest, en dan gaan we de richting uit van een federatie.
Ik keur ook de algemene toepassing van de stemming bij gekwalificeerde meerderheid af. Als je deze maatregel los ziet van de andere hier aanhangige maatregelen, zie je dat deze bij zwaarwegende nationale belangen conflicten kan opleveren.
Deze maatregel druist bovendien in tegen al hetgeen in paragraaf 7 van de resolutie uitdrukkelijk naar voren wordt gebracht. Dat is dezelfde paragraaf 7 dus die mij in de gelegenheid heeft gesteld mij van stemming te onthouden.
Als ik niet tegen stem, is dat omdat ik mijn steun wil uitspreken voor elk mogelijk initiatief dat een einde kan maken aan de gespannen verhouding tussen de kleine en grote landen. Het debat over de institutionele hervorming heeft namelijk geleid tot een soort oorlogsstemming.
Het Franse voorzitterschap is daarbij - helaas - één van de voornaamste aanstichters geweest. In paragraaf 7 wordt terecht gewezen op het fundamentele belang van werkzame en voor alle lidstaten aanvaardbare oplossingen, onafhankelijk van hun omvang of economisch gewicht.
We zijn Europeanen en dat willen we blijven, maar alleen als het onderliggende principe van vrije en soevereine staten gerespecteerd wordt.
Wij stemmen voor de resolutie maar we willen een paar kanttekeningen plaatsen bij de volgende punten:
Het Handvest van de grondrechten moet het karakter hebben van een politieke verklaring die op de top van Nice wordt afgelegd.
Het toepassen van eenparigheid van stemmen in de besluitvorming mag niet alleen gelden bij kwesties van constitutionele aard, maar ook bij kwesties die van fundamenteel belang zijn voor de lidstaten.
Wij hebben ons binnen de FPÖ van begin af aan voorstander van een Handvest van de grondrechten met een bindend karakter getoond.
Wij vinden het echter op juridische gronden onjuist daar in artikel 6 van het VEU nu reeds naar te verwijzen. De Conventie kan door zijn aard geen formeel besluit over het Handvest nemen, dat daardoor juridisch gezien nog niet bestaat.
Des te voorbariger is de eis dat het Handvest in de Verdragen moet worden opgenomen.
Verder hebben de nationale parlementen zich nog niet over het Handvest kunnen uitspreken, terwijl dit bij het door de lidstaten geratificeerde EVRM wel het geval was.
Wij hebben uitsluitend om deze redenen geen van beide delen van paragraaf 2 van de resolutie aanvaard.
Ik heb voor de resolutie gestemd omdat het Parlement zich in deze resolutie wijselijk afzet tegen de "imperialistische" visie van een Europa van grote en bevolkingsrijke landen, een Europa waar de overige landen zich niet kunnen doen gelden.
De resolutie beperkt zich tot een oproep om een op het gezond verstand berustend evenwicht te bereiken, een evenwicht dat zijn wortels heeft in de geschiedenis van de Gemeenschap.
Er zijn er die de status van het Parlement wilden terugbrengen tot een slippendrager van de - inderdaad revisionistische - intenties van de volkrijkste landen. Die lijden nu een nederlaag.
Met uitzondering van het Handvest van de grondrechten dat in een vergrijzend Europa waar over twee decennia het aantal mensen van de vierde leeftijd de 50 miljoen zal overschrijden, geen enkele bepaling bevat betreffende het recht op versterkte economische, sociale en menselijke bescherming, heeft de Top van Biarritz zich vooral geconcentreerd op de drastische vermindering van beleidskwesties waarop het unanimiteitsbeginsel van toepassing is, terwijl dit de enige procedure is die de belangen van de volkeren eerbiedigt. Ook heeft hij zich toegespitst op de bizarre uitvinding van versterkte samenwerking, ook bekend onder namen als het Europa van de elites, de voortrekkers, de voorhoede, de variabele geometrie of het Europa à la carte.
Wat is er tussen 1951 in Parijs en 1997 in Amsterdam, met als tussenstation Rome in 1957, gebeurd?
Europa is gecreëerd door verdragen tussen gelijke staten.
Bovendien is Europa meer dan een juridische constructie; het is een grote familie die zich verbonden voelt door dezelfde beschaving, een gemeenschappelijk huis.
Welnu, de idee van versterkte samenwerking betekent dat op essentiële terreinen als monetair beleid, defensie of fiscaliteit, bepaalde leden van de familie meer rechten en plichten hebben dan andere.
Met andere woorden, rond de tafel van het gemeenschappelijk Europees huis zouden familieleden zitten waarvan sommigen à la carte eten en anderen vrede moeten nemen met het kleinste menu.
Sommigen zouden mogen spreken over het monetair beleid terwijl anderen, zoals Denemarken en Zweden, moeten zwijgen.
Zoals er in de periode voor de invoering van het universeel stemrecht een onderscheid was tussen actieve en passieve burgers, zouden er nu actieve en passieve volkeren zijn.
Men zou dan aan de ene kant van de tafel de "mannenvolken" hebben, die over oorlog, belastingen en monetair beleid mogen praten, en aan de andere kant, zoals in Frankrijk voor 1945, de "vrouwenvolken", die geen beslissingsrecht hebben.
In het Europa van de variabele geometrie is bovendien het aantal stemgerechtigde tafelgenoten in de Raad verschillend naar gelang van het onderwerp. Het Europese raderwerk, dat nu al weinig doorzichtig is, zal hierdoor alleen maar stroever worden.
Versterkte samenwerking is met andere woorden een handige manier om het unanimiteitsbeginsel en het vetorecht, die de hoeders zijn van de nationale belangen, in het geniep te omzeilen en aldus het principe van de gelijkheid tussen de staten te schenden, volkeren die een minderheid vormen uit te sluiten, een kloof te scheppen tussen de lidstaten, en dit, opvallend genoeg, door de democratische basis van het Europese bouwwerk te versterken, de ondoorzichtigheid van de Europese instellingen te vergroten en verwarring, zo niet chaos te veroorzaken in de Raad en de Commissie.
Eens te meer gaat achter het rookgordijn van technocratische begrippen een bekend manoeuvre schuil: men wil de volkeren van Europa een militair en fiscaal Europa opdringen dat ze niet wensen en ze het recht ontnemen om nee te zeggen tegen de beroving van hun nationale vrijheden.
De stemming over dit verslag geeft de oppositie weer van het EPLP tegen de opneming van het Handvest van de grondrechten in het Verdrag en het onderdeel van het verslag waarin de eenstemmigheid van de Raad wordt beperkt tot constitutionele zaken.
Het EPLP heeft het opnemen van het Handvest van de grondrechten consequent niet gesteund omdat deze rechten al in de nationale wetgeving worden geregeld en in het Europees Verdrag voor de Rechten van de Mens.
Het opnemen van een nieuwe tekst in de Verdragen zal naar alle waarschijnlijkheid wettelijke verwarring scheppen.
De beperking van unanimiteit in de Raad tot constitutionele zaken zou essentiële zaken als belastingheffing en sociale zekerheid uitsluiten, die naar onze mening onder de verantwoordelijkheid van de lidstaten moeten blijven.
De ontwerpresolutie bevat goede onderdelen over de Federale Republiek Joegoslavië en het Midden-Oosten en het EPLP steunt dan ook in grote lijnen de ontwerpresolutie.
De topconferenties van staatshoofden en regeringsleiders wekken steevast hoge verwachtingen.
De topontmoeting van Biarritz werd gepresenteerd als zijnde het moment bij uitstek voor opstelling van de grondrechten, van alle mogelijke rechten, ook die rechten die we nooit zelf hadden durven bedenken, alsof de Europese Gemeenschap en de landen die daar deel van uitmaken tot op heden in een complete chaos leefden.
En toch hebben wij niet echt de indruk dat onze landen de hekkensluiters van de wereld zijn waar het om aandacht voor de mensenrechten gaat.
Natuurlijk kan het altijd nog beter, de democratische controle mag nooit verslappen. Wij vinden echter niet dat een opsomming van die rechten, en opname daarvan in de Verdragen, de voornaamste kopzorg van de Europese Unie moet zijn.
Zelfs de staatshoofden en regeringsleiders zijn er trouwens niet in geslaagd om het over deze kwestie eens te worden, vandaar dat in de komende top van Nice de draad weer opgepakt zal worden.
Ten eerste moet een economisch beleid worden uitgestippeld om de euro uit het slop te halen en de werkgelegenheid weer aan te zwengelen. Ten tweede moet men investeringen in de Unie aantrekken om de economie weer vlot te trekken.
Ten vierde moet men een gemeenschappelijk beleid uittekenen voor consequente diplomatieke actie ter verdediging van de vrede in het Midden-Oosten, en ga zo maar door. Dit zijn allemaal uiterst belangrijke en spoedeisende kwesties voor de toekomst van de Unie en voor de rol die zij in de wereld zou moeten vervullen.
Zoals echter zo vaak gebeurt met deze topontmoetingen, gaat achter de feestelijke slotverklaringen een veel prozaïscher waarheid schuil: de Vijftien zijn niet in staat gebleken zich een gemeenschappelijk beleid aan te meten.
Een Europese Raad die deze problemen weet aan te pakken zal eindelijk het nut van zijn eigen instelling weten aan te tonen en de burgers van de Unie een signaal van vertrouwen en hoop geven.
Verslag-Duhamel (A5-0289/2000)
Mijnheer de Voorzitter, we hebben gestemd tegen het verslag-Duhamel over de Europese grondwet, omdat het, volgens de goede oude methode van Monnet, een politieke omwenteling tracht te bewerkstelligen onder de dekmantel van technische overwegingen, zonder ook maar een keer duidelijk te zeggen dat hiermee in feite een einde wordt gemaakt aan een Europa waarin de nationale grondwetten de opperste wet zijn voor de volkeren.
In de toelichting zegt de rapporteur hier iets meer over en stelt hij dat het Verdrag reeds in hoge mate een supranationaal karakter heeft. Hij baseert zich daarbij vooral op de interpretaties van het Hof van Justitie.
Maar naar onze mening zijn de interpretaties van deze vijftien rechters, die zich niet houden aan de Verdragen zoals ze zijn geratificeerd, duidelijk verkeerd en moeten ze nog altijd de goedkeuring krijgen van de volkeren van de lidstaten, die zich volgens ons hierover moeten kunnen uitspreken.
De rapporteur toont zich overigens een aanhanger van de nieuwe theorie die in Brussel in de mode is, de zogenaamde dubbele legitimiteit van de Europese Unie: die van de burgers, vertegenwoordigd door het Europees Parlement, en die van de staten, vertegenwoordigd door de Raad.
Deze theorie strookt niet met het Verdrag, dat slechts één legitimiteit erkent, namelijk die, ik citeer: "van de volkeren van de staten die in de Gemeenschap zijn verenigd".
Dit is de formule van artikels 189 en 190 van het EG-Verdrag, die inhoudt dat de Gemeenschap enkel de staten verenigt, die op hun beurt elk hun eigen volk vertegenwoordigen.
In geen geval vertegenwoordigen de Europese afgevaardigden de Europese burgers in het algemeen.
Ze vertegenwoordigen hun eigen burgers, en op die basis werken ze samen in het kader van de Europese controle op de staten. Die controle heeft echter een aanvullend karakter, want de voornaamste controletaken berusten bij de nationale parlementen.
Anders gezegd, het feit dat de Europese afgevaardigden hun respectieve volkeren vertegenwoordigen, verandert niets aan het karakter van de Gemeenschap.
Het betekent allerminst dat een denkbeeldige Europese burger wordt geplaatst boven de nationale burgers, en nog minder dat een artificiële Europese democratie boven de nationale democratieën komt te staan, of zelfs ermee gelijk zou staan.
Mijnheer de Voorzitter, ik sta absoluut positief tegenover het verslag van de heer Duhamel.
Ik ben ervan overtuigd dat de ouderen en gepensioneerden vinden dat Europa een toekomst van vrede te bieden heeft en dus staan wij voor honderd procent achter elke stap, hoe klein ook, die in die richting gaat.
De Partij van de Gepensioneerden kan trouwens niet anders dan zich achter Europa scharen, aangezien het de enige partij is die alleen in het Europees Parlement zetelt en niet in de parlementen van de nationale staten vertegenwoordigd is.
Ik heb het volste recht om mijzelf te bestempelen als de enige vertegenwoordiger van een partij die alleen in het Europees Parlement zetelt.
Wie is Europeser dan Carlo Fatuzzo?
Dit is een esthetisch standpunt dat naar mijn gevoel ondergrond geeft aan wat wij gepensioneerden bepleiten: een werkelijk verenigd Europa!
Mijnheer de Voorzitter, ik heb tegen het Verslag Duhamel gestemd omdat ik denk dat dit verslag niet de juiste benadering weergeeft.
Ik ben het eens met wat de heer Berthu heeft gezegd, dat het concept van één enkele staat met één enkele grondwet de nationale soevereiniteit van de lidstaten volledig ondermijnt.
Dit project is aan de man gebracht op basis van het idee van een grondwet voor de mensen. Dit is natuurlijk allemaal mooi en aardig, maar als er maar één kiesdistrict bestaat, verwatert wel de individuele macht van de mensen in de lidstaten.
Er is gesproken over referenda en over de amendementen van dit verslag met betrekking tot referenda.
Referenda zijn van groot belang, maar als je in een enkel kiesdistrict bijna 50% eventuele tegenstemmers in een lidstaat zou negeren, dan is dat niet meer democratisch.
Het is interessant te zien dat mensen het idee van een referendum op deze manier naar voren brengen, want als je de veranderingen beschouwt die in de loop der jaren hebben plaatsgevonden in de Verdragen, de Europese Akte, het Verdrag van Maastricht en het Verdrag van Amsterdam, zie je dat maar heel weinig burgers in de afzonderlijke lidstaten inspraak hebben gehad en als gevolg hiervan weten we niet wat de burgerbevolking in de lidstaten wil.
Het onlangs gehouden referendum in Denemarken over de euro laat zien dat er veel mensen zijn die, als zij daartoe de gelegenheid krijgen, andere uitspraken doen dan die in het Parlement worden gedaan. Alleen krijgen zij die gelegenheid niet geboden.
Mijnheer de Voorzitter, bij de stemming over de terugverwijzing van het verslag-Duhamel heb ik mij uit protest van stemming onthouden.
Weet u, ik ben een hartstochtelijk tegenstandster van extreemrechts in dit Parlement.
Het heeft mij echter pijnlijk getroffen dat in ditzelfde Parlement een vertegenwoordiger van de linkse partijen - ik weet niet eens meer wie het was - gekozen afgevaardigden ervan kan betichten dat zij dit Parlement bezoedelen, zonder dat u ze tot de orde roept, mijnheer de Voorzitter!
Een dergelijke woordkeus mogen wij niet aanvaarden, omdat extreemrechtse krachten precies zulke taal gebruikten toen zij, voor mijn geboorte en in mijn vroege jeugd, in mijn vaderland aan de macht waren.
Wij mogen een dergelijk taalgebruik van niemand aanvaarden, noch van extreemrechts noch van extreemlinks.
De Zweedse en Deense sociaal-democraten stemmen tegen het verslag-Duhamel over de constitutionalisering van de Verdragen.
Het verslag stelt als voorwaarde dat de Verdragen een fundamenteel deel omvatten, dat de gemeenschappelijke beleidstakken als protocollen aan het kaderverdrag worden gehecht en dat er verschillende procedures zijn voor de aanpassing van de verschillende teksten.
Wij vinden dat de EU-samenwerking ook in de toekomst gebaseerd moet zijn op unanimiteit over fundamentele kwesties betreffende de rechtsgrondslag waarop de EU steunt.
Daarom kunnen wij niet voor het verslag stemmen.
Met de vaststelling dat de Verdragen in hun huidige vorm te wensen overlaten op het gebied van transparantie en eenvoud, kunnen wij instemmen.
Wij zijn daarom voorstander van een herziening van de teksten met de bedoeling de doelstellingen en instrumenten voor de opbouw van de EU op een rationelere en begrijpelijkere manier voor te stellen.
Helaas is de Commissie constitutionele zaken volkomen voorbijgegaan aan de gebeurtenissen in de Europese Unie de afgelopen jaren.
Tijdens de verkiezingen voor het Europees Parlement in 1999 was de opkomst slechts 40 %, afgezien van de landen die stemplicht hebben en de landen waarbij de nationale verkiezingen samenvielen met de verkiezingen voor het Europees Parlement.
Zo weinig enthousiasme bestond er voor het federalistische EU-project in 1999.
In september 2000 heeft de Deense bevolking tegen het EMU-lidmaatschap gestemd, en ik weet zeker dat de burgers van andere lidstaten ook tegen het EMU-project gestemd zouden hebben als ze daarvoor de kans hadden gekregen.
Het is interessant om op te merken dat de Deense sociaal-democraten op de EMU-verkiezingsavond afgelopen maand stonden te juichen toen de uitslag van de stemmen uit de hogere kringen bekend werd en teleurgesteld waren toen ze merkten hoe de arbeiders hadden gestemd.
Dit zou een politiek signaal moeten zijn voor het falen van de ontwikkeling van de EU.
Ondanks deze tegenslagen voor de vorming van een federale EU-staat heeft de Commissie constitutionele zaken nog een verslag geleverd voor een grondwet voor de EU, terwijl de burgers daar helemaal niet op zitten te wachten.
Wat we daarentegen nodig hebben is een duidelijkere definitie van het "nabijheidsbeginsel" in de Europese Unie.
Tegenwoordig is dit beginsel slechts een werktuig voor de EU als zodanig, omdat vandaag de dag op EU-niveau wordt besloten op welk niveau de politieke besluiten genomen worden, met als gevolg dat de EU het ene beleidsterrein na het andere naar zich toetrekt.
Bovendien bestaat er behoefte aan een vereenvoudiging van de regels voor flexibiliteit, zodat ze in hogere mate een Europese samenwerking mogelijk maken, in overeenstemming met de wensen van de Europese bevolking.
Bovendien dienen de gebieden waarmee de Europese Unie niets te maken heeft zorgvuldig afgebakend te worden. Dat zijn de gebieden waarop de lidstaten zelfstandig besluiten kunnen nemen.
De socialistische Portugese afgevaardigden hebben voor het verslag-Duhamel over de constitutionalisering van de Verdragen gestemd. De teksten die de werking van de Europese Unie vastleggen zijn vrijwel onleesbaar geworden door de accumulatie die het gevolg is van de elkaar opvolgende Verdragen.
Het is van fundamenteel belang dat de Europese Unie de richting van een grondwet opgaat waarin dan ook het Handvest van de grondrechten wordt opgenomen.
De democratie in de Europese Unie kan niet anders dan gebaat zijn met een heldere, duidelijke en leesbare grondwet, een grondwet die voor de burgers als referentie dienst kan doen.
De Portugese socialistische europarlementariërs staan niet achter het idee dat deze "grondwet" noodzakelijkerwijs via een referendum geratificeerd moet worden.
Uit dat standpunt mag overigens niet afgeleid worden dat we het referendum als instrument afwijzen, of dat het Portugese volk over een verdieping van de Europese Unie niet geraadpleegd zou behoeven te worden.
De keuze voor een grondwet moet vrij en autonoom plaatsvinden, en mag dus niet ondergeschikt worden gemaakt aan een regel die strijdig zou kunnen zijn met de grondwettelijke usance van de lidstaten.
Om die reden hebben de socialistische Portugese afgevaardigden tegen het voorstel van hun eigen fractie gestemd. Dat wees immers in de richting van een gelijkvormig referendum in alle lidstaten van de Europese Unie.
Als we deze doelstelling - een Europese grondwet - willen bereiken, doen we er verstandig aan geen rigide vormen en methoden op te leggen, aangezien die alleen maar tot een mislukking kunnen leiden.
Bij dit soort delicate aangelegenheden moeten we even vermetel als voorzichtig te werk gaan.
Ik ondersteun de benadering en het verslag van Olivier Duhamel, zowel qua vorm als inhoud.
Als overtuigd Europeaan en als voorzitter-animator van de "Europese beweging Noord" en "Burger van Europa", ben ik voor een federaal Europa omdat ik voorstander ben van een politiek, sociaal, civiel Europa dat zowel democratisch als efficiënt is.
Op een moment dat onze Europese Unie lijkt weg te zinken in het groeiende nationalisme en bedreigd wordt door min of meer verdoken vormen van fascisme, is er behoefte aan een nieuwe impuls.
Olivier Duhamel en zijn verslag leveren daartoe een uitstekende bijdrage.
Ik heb dus met overtuiging en enthousiasme voor zijn verslag gestemd!
Ondanks mijn waardering voor het werk van Olivier Duhamel, heb ik mij bij de eindstemming onthouden, omdat het debat over een Europese grondwet volgens mij te vroeg komt.
Hoewel zo'n grondwet op zich wenselijk is, zal de aanneming ervan pas mogelijk zijn na een diepgaande institutionele hervorming.
Een grondwet heeft enkel zin wanneer het de democratische grondslag vormt van een echte Europese federatie: de Verenigde Staten van Europa.
Zolang de EU een verzameling blijft van nationale staten die slechts op beperkte schaal solidair zijn, met een begroting die maximaal 1,27% van het bruto binnenlands product van Europa bedraagt, zal iedere poging tot "constitutionalisering" van de bestaande Verdragen slechts een vlucht naar voren zijn, een vlucht op onbekend politiek terrein.
Wij verwerpen dit verslag in naam van het democratische Europa dat wij willen opbouwen.
Door bij de opstelling van de Europese grondwet dezelfde middelen en doelstellingen te gebruiken als voor het Handvest van de grondrechten, volhardt de Unie in het optrekken van een Europees bouwwerk dat niet gemaakt is voor de volkeren, noch door de volkeren, of ze nu uit de lidstaten of uit de kandidaat-lidstaten komen.
Het is niet gemaakt voor de volkeren, want er wordt met geen woord gerept over de sociale inhoud van Europa.
Naar het voorbeeld van het Handvest, dat ruime aandacht schenkt aan de vrijheid van ondernemen en het recht van eigendom, maar geen bescherming biedt aan 62 miljoen armen en 18 miljoen werklozen, praat men nu over de politieke versterking van het liberale Europa van Maastricht.
Een echte sociale grondwet zou van bovenaf de belangrijkste sociale verworvenheden opleggen ten behoeve van de werknemers, de vrouwen, de immigranten en de burgers.
Het is niet gemaakt door de volkeren, want niettegenstaande een paar hypocriete verwijzingen naar eventuele referenda, zal opnieuw een handjevol institutionele delegaties beslissen over het lot van 385 miljoen mensen.
Een algemeen Europees congres van vertegenwoordigers van de sociale beweging zou het ideale platform zijn geweest om te komen tot een echt Handvest van de rechten van de volkeren en de werknemers.
Alles is gericht op een steriel debat tussen federalisten en voorstanders van soevereiniteit.
Het feit dat sociale vraagstukken niet aan bod komen, werkt dit alleen maar in de hand.
Wij verwerpen deze verkeerde keuze en eisen, met de sociale beweging, een ander handvest voor een ander Europa.
De stemming over dit verslag in de Commissie constitutionele zaken, met 18 stemmen voor en 2 tegen bij 6 onthoudingen, laat zien dat er op dit terrein een kloof bestaat tussen de leden van het Parlement.
Dit initiatiefverslag van de heer Duhamel valt onder de categorie van verslagen die beter niet geschreven hadden kunnen worden, vooral niet op dit moment.
Want gezien de huidige situatie in de verschillende lidstaten dreigt het eerder een averechtse uitwerking te hebben. Op dit moment is onze voornaamste prioriteit immers niet een uitvoerig debat over een Europese grondwet, maar wel de totstandbrenging van een verdrag dat de Europese Unie toelaat de uitbreiding te verwerken zonder de communautaire methode in gevaar te brengen, die de sleutel is tot het welslagen van de Europese integratie.
In dit debat over de keuze tussen een grondwet of een verdrag, sta ik eerder aan de kant van Jacques Delors dan van de heer Duhamel en degenen die er samen met hem voor hebben gezorgd dat dit verslag werd voorgelegd aan het Parlement.
Jacques Delors heeft er amper een maand geleden nog, ter gelegenheid van een vergadering van onze Commissie constitutionele zaken, terecht op gewezen dat de term "grondwet" zeer dubbelzinnig is.
Delors zei dat volgens hem het Parlement, gesteund door een groot deel van de politieke klasse, er de voorkeur aan zou geven onze betrekkingen met andere landen te regelen door een internationaal verdrag.
In dit kader - ik citeer alweer Jacques Delors - zouden we op bepaalde terreinen een gemeenschappelijke uitoefening van soevereiniteit kunnen aanvaarden.
Een grondwet is heel wat anders!
Die verwijst naar een eenheidsstaat.
Door een grondwet in te voeren zouden de lidstaten zich begeven op een heel gevaarlijke weg, die zelfs zou kunnen leiden tot een constitutioneel hof, dat de natiestaten beetje bij beetje zou beroven van de prerogatieven die zij willen blijven uitoefenen.
Een goed verdrag is meer waard dan een verdrag dat de naam "grondwet" zou krijgen (einde citaat van Jacques Delors).
Omdat ik het helemaal eens ben met deze verstandige woorden van Jacques Delors, heb ik niet gestemd voor het verslag van de heer Duhamel.
Het streven naar versterking, verheldering en verdieping van de Europese Unie is beslist lovenswaardig, en datzelfde geldt voor het verlangen om de teksten te vereenvoudigen teneinde de werking ervan voor de burgers toegankelijker te maken. Desalniettemin heb ik niet vóór gestemd.
Het komt er voor mij kort en goed op neer dat de resolutie een soort doos van Pandora is. Uit de tekst blijkt nergens duidelijk waarom een Europese grondwet urgent of zelfs maar wenselijk is.
Een grondwet voor Europa zoals die bij tijd en wijle op een nogal tegenstrijdige wijze wordt verdedigd, kan bijdragen tot extra "beschaving" van de Unie, met de klemtoon op democratie en burgerschap. Het kan daarnaast een instrument zijn voor het precies definiëren van bevoegdheden, een soort grensbepaling, waarmee formeel voor eens en voor altijd wordt vastgelegd wat de specifieke en bijzondere bevoegdheden van de Unie en haar instellingen zijn.
De constitutionalisering van de Verdragen kan ook vooruitgang voor de Unie betekenen en een versterking van haar politieke bevoegdheden inhouden. Diezelfde constitutionalisering kan echter ook uitlopen op een sacrosancte formalisering van het subsidiariteitsbeginsel.
Het is dan ook veelzeggend dat veel afgevaardigden en zelfs premier Blair een lans willen breken voor een Europese grondwet ...
Hij heeft dit verslag in zijn diepste Europese betekenis willen interpreteren, zonder concessies te doen aan al te eenvoudige oplossingen als referenda die een groot risico vertegenwoordigen en in veel lidstaten geen enkele traditie kennen. Al met al is zijn betoog niet meer dan een heldere interpretatie van een Europa dat gebouwd is op geschiedenis en overtuigingen.
Daarom is het juist zo beklagenswaardig dat de tekst niet aansluit bij de verlangens en ideeën van de eerste Europeaan onder de Portugezen.
Voor dat verschil is alleen de rapporteur verantwoordelijk: hij is niet voldoende helder en precies geweest.
Ik zou zelfs tegen kunnen stemmen. Dat is echter wel een erg radicale wijze om een oordeel over een tekst te vellen, en zo belangrijk is die tekst nu ook niet ...
Ik beschouw het verslag van de heer Duhamel als een interessante en constructieve bijdrage aan het idee van constitutionalisering van de Verdragen.
Je zou kunnen zeggen dat de bestaande Verdragen in essentie de Europese grondwet vormen, maar deze zijn moeilijk te lezen en de artikelen ervan staan niet altijd in een logische volgorde.
Een toekomstige grondwet zou op duidelijke en (relatief) beknopte wijze het volgende kunnen vastleggen:
de grondrechten van de Europese burgers
het beginsel van de scheiding der machten en van de rechtsstaat
de samenstelling, de rol en het functioneren van de instellingen van de Unie
de verdeling van de bevoegdheden en verantwoordelijkheden
het subsidiariteitsbeginsel
de rol van de Europese politieke partijen
de doeleinden van de Europese integratie.
Dit verslag bevat zowel een positieve als een negatieve kant.
Terecht wordt geconstateerd dat er in de loop der jaren een onbruikbare opeenhoping van lange en ingewikkelde verdragen is ontstaan en dat het goed zou zijn als die worden herschreven tot één kort en leesbaar kaderverdrag, dat voor iedereen duidelijk maakt wat er tot nu toe is afgesproken.
Tegelijk wordt een pleidooi gehouden voor een Europese Grondwet, die zowel dit kaderverdrag als het Handvest van de Grondrechten zou moeten omvatten, terwijl bovendien de rol van Europese politieke partijen zou moeten worden vastgelegd.
Ondanks de erkenning dat de nationale identiteit van de lidstaten moet worden geëerbiedigd en dat het nationale burgerschap niet moet worden afgeschaft tendeert dit verslag zeer sterk in de richting van een gecentraliseerde Europese superstaat naar het model van de USA.
Ik ondersteun graag een uitbreiding van de sociale grondrechten en een voor alle inwoners van Europa overzichtelijke en toegankelijke structuur van politieke besluitvorming.
Een redactionele herformulering van de bestaande verdragen en het door de EU ondertekenen van het reeds lang bestaande Europees Verdrag voor de Rechten van de Mens van de Raad van Europa is daarvoor voldoende.
De Britse Labour-leden van de PSE-fractie verwelkomen dit verslag zonder alle details ervan te onderschrijven.
Wij denken dat een nieuwe ordening en vereenvoudiging van de Verdragen de burgers een duidelijker inzicht zal geven in de verantwoordelijkheden van de EU - en in haar beperkingen - evenals in de procedures voor het uitoefenen van deze verantwoordelijkheden.
Wij vinden het een goed idee dat toekomstige veranderingen, na Nice, voorbereid zouden kunnen worden door een "Conventie", bestaand uit de nationale parlementen, het Europees Parlement en regeringsvertegenwoordigers, naar het model van de Conventie die het ontwerphandvest van de grondrechten met succes heeft opgesteld.
De ratificatie moet echter overgelaten worden aan iedere lidstaat, overeenkomstig zijn eigen procedures en tradities.
Wij willen niet op voorhand al bepalen welke zaken in deze nieuwe grondwet moeten worden opgenomen, en of bijvoorbeeld het Handvest er wel of niet deel van moet uitmaken.
Wij beschikken al over een grondwet in de vorm van Verdragen, met dien verstande dat daarin de bevoegdheden van de Unie, haar procedures en de samenstelling van de bevoegdheden van haar instellingen zijn verankerd.
Deze zijn echter niet gecodificeerd; zij zijn ondoorzichtig en voldoen niet als het gaat om doelmatigheid en democratie.
Wij zijn blij met pogingen die hierin verbetering willen aanbrengen.
Ik heb mij bij de eindstemming onthouden van stemming.
Het is voor mij van doorslaggevend belang dat het Handvest van de grondrechten in de EU een toetreding tot het Verdrag van de Europese Raad over de mensenrechten betekent.
Het woord grondwet is politiek gezien onjuist en wekt de verkeerde associatie.
De juiste term moet daarentegen zijn: samenvatting en vereenvoudiging van de EU-verdragen.
De Zweedse christen-democraten zijn van mening dat de Conventie voor de uitwerking van het Handvest van de grondrechten geen democratische en goed functionerende werkvorm is gebleken.
Dit geldt voor zowel het toezicht op de nationale parlementen en hun constitutionele commissies, als voor de Commissie constitutionele zaken van het Europees Parlement.
In de praktijk heeft het voorzitterschap van de Conventie een eigen samenvatting gemaakt van wat men denkt dat de verschillende deelnemers hebben bereikt.
Mocht de Conventie in de toekomst worden gebruikt, dan moet haar taak beperkt blijven tot de functie van referentiegroep.
Ik heb met enthousiasme gestemd voor het verslag van onze collega Olivier Duhamel, omdat het behoort tot de grote ideeën en projecten die, stap voor stap, de fundamenten hebben gelegd voor het Europese bouwwerk na de oorlog.
Wat dit idee echter bijzonder maakt, is dat het uitgaat van het Parlement, een instelling die iedere dag een beetje meer het gezag van de volkeren laat gelden binnen de Unie en binnen haar institutionele driehoek.
Beetje bij beetje, verdrag na verdrag - en naar we hopen zal dat van Nice daar geen afbreuk aan doen - wordt het oude Europese nationalisme overstegen en vormen de Europese landen samen een wereldmacht, in een wereld die beheerst wordt door giganten.
We weten allemaal dat Europa met zijn diplomatie, munt, veiligheid, cultuur en sociaal model slechts de glansrijke geschiedenis, maar ook de zinloze onderlinge conflicten van de Europese volkeren, kan overleven als het overgaat in een federatie van natiestaten, die beschikt over sterke, respectabele, goed georganiseerde en samenwerkende instellingen, die verankerd zijn in een Europese Grondwet, waartoe onze collega Duhamel de aanzet heeft gegeven.
Tot het Verdrag van Amsterdam van 1997 was Europa een intergouvernementele superorganisatie.
Met het Verdrag van Amsterdam en de uitbreiding van de medebeslissingsprocedure heeft het Europees Parlement Europa werkelijk de weg laten inslaan van de politieke integratie en de supranationaliteit.
Als de Unie morgen heel Europa wil kunnen omvatten, het gehele Europese continent, dus zelfs voorbij de komende uitbreidingen, zal het instellingen nodig hebben die over voldoende politieke en democratische rijpheid beschikken.
Het jaar 2000, dat sommigen te saai vinden, zal de geschiedenis ingaan als het jaar waarin de idee van een Europese grondwet is ontwikkeld en bekrachtigd door een meerderheid van dit Parlement, dat vandaag op het punt staat om het verslag-Duhamel aan te nemen.
Daarom moeten we ook vurig hopen dat de top van Nice en de intergouvernementele conferentie een succes worden, gewoon opdat de zaken snel vooruit kunnen gaan.
Verslag-Gil-Robles (A5-0288/2000)
Mijnheer de Voorzitter, sinds ik verkozen ben tot Europees Parlementslid zit ik te tobben over een vraag waardoor ik soms hele nachten geen oog dichtdoe: zal ik het redden om nog voordat mijn mandaat ten einde loopt mijn steentje bij te dragen tot een Europese wetgeving inzake pensioenvoorziening?
Tot nu toe lukt het me niet, omdat de pensioenregeling niet onder onze bevoegdheden valt.
Maar het verslag van de heer Gil-Robles schiet me nu wel te hulp, omdat daarin voorgesteld wordt dat bepaalde lidstaten van de Unie voor bepaalde vraagstukken en deelgebieden gemeenschappelijke acties moeten gaan afspreken.
Ik hoop dus dat men gauw besluit tot een nauwere samenwerking tussen bepaalde staten - liefst met inbegrip van Italië - om afspraken te maken over gemeenschappelijke regels voor premies en pensioenuitkeringen.
Dan kan ik tenminste ook slapen!
Mijnheer Fatuzzo, dat hopen wij allemaal!
De Zweedse en Deense sociaal-democraten stemmen tegen het verslag-Gil-Robles Gil-Delgado over versterkte samenwerking.
Wij zijn het eens met de algemene principes die het verslag vaststelt: ten eerste dient de ontwikkeling van een versterkte samenwerking binnen het institutioneel kader van de Europese Unie te gebeuren en ten tweede moet men met de politieke en juridische voorwaarden die in het Verdrag van Amsterdam voor de invoering van een versterkte samenwerking zijn opgenomen, zien te voorkomen dat de solidariteit tussen de lidstaten in het gedrang komt en het gemeenschappelijk juridisch terrein wordt opgesplitst.
Wij erkennen dat een zekere graad van differentiëring in de Europese integratie qua tempo en diepte nuttig kan zijn, mits de gemeenschappelijke doelstellingen bewaard blijven en de differentiëring opgevat wordt als een instrument dat slechts bij uitzondering en gedurende een overgangsperiode wordt aangewend, waarbij steeds gerespecteerd wordt dat elk land zelf beslist wanneer het deel wenst te nemen aan de beleidsgebieden waarvoor een versterkte samenwerking is aangegaan.
De reden waarom wij niet voor het verslag kunnen stemmen is dat wij de amendementen voor de politieke en juridische voorwaarden voor een versterkte samenwerking niet kunnen aannemen.
De schrapping van de voorwaarde dat een versterkte samenwerking binnen het kader van het Verdrag moet blijven en de afschaffing van het vetorecht en van de mogelijkheid de kwestie op de agenda van de Europese Raad te zetten zijn strijdig met de fundamentele principes waarop de samenwerking in de EU geschraagd is.
De EDD-fractie stemt tegen het verslag-Gil-Robles Gil-Delgados over versterkte samenwerking.
Het verslag stelt de afschaffing van het vetorecht voor, wat er in de praktijk op neerkomt dat landen die voorstander zijn van meer integratie, hun gang kunnen gaan zonder ruime steun van de bevolking.
De onderliggende gedachte is in feite verder te kunnen evolueren naar een "steeds hechtere Unie" zonder daarbij hinder te ondervinden van de uitbreiding, waartoe de EU-landen zich hebben verplicht.
Een versterkte samenwerking zal, nog meer dan nu het geval is, een centralisatie van de meeste beleidssectoren tot gevolg hebben, ook de meest gevoelige.
Gil-Robles wil bijvoorbeeld ook voor het gemeenschappelijk buitenlands en veiligheidsbeleid een versterkte samenwerking tot stand brengen.
Wij zijn daarentegen van mening dat de toekomstige ontwikkeling de behoefte aan een gedifferentieerde en flexibele samenwerking in Europa zal doen toenemen.
Het nemen van beslissingen met gekwalificeerde meerderheid over steeds belangrijkere onderwerpen is in strijd met de fundamentele waarden van de democratie.
Het kan gebeuren dat landen die traditioneel een volksraadpleging houden wanneer zij soevereiniteit moeten afstaan, voor het voldongen feit komen te staan dat een op nationaal niveau afgewezen voorstel, op EU-niveau toch aangenomen wordt.
De landen die niet gewonnen zijn voor een verregaande integratie, rest dan alleen nog het povere alternatief de aangenomen wetgeving over te nemen zonder reële invloed te hebben gehad.
Ze kunnen de wetgeving die de pionierslanden hebben goedgekeurd, echter niet ontwijken.
De EDD-fractie wenst een vrijer en flexibeler Europa, waar men niet verplicht wordt aan alles deel te nemen.
Wij wensen een Europa van democratie en diversiteit.
Daarom stemmen wij tegen het verslag.
Ik heb gestemd tegen het verslag Gil-Robles over versterkte samenwerking, of te wel vormen van samenwerking waar niet alle leden van de Unie bij betrokken zijn, maar slechts enkelen.
Want ofschoon dit verslag het zeer rigide stelsel van titel VII van het EU-Verdrag van Amsterdam tracht te versoepelen, wat positief is, blijft het eindresultaat zeer onbevredigend.
Het verslag getuigt van een veel te monolithische visie op de Unie, waarin alle vormen van samenwerking opgenomen moeten zijn binnen "één enkel institutioneel kader" en gericht zijn op het doel van een superstaat.
Het verslag-Gil-Robles stelt zelfs voor om het gemeenschappelijk buitenlands en veiligheidsbeleid op te nemen in de versterkte samenwerking, wat zou betekenen dat deze beleidsvorm nog meer gecentraliseerd wordt dan nu het geval is (zie paragraaf 4 van de ontwerpresolutie).
Deze voorstellen zijn onaanvaardbaar omdat de behoefte aan samenwerking in Europa, die heel sterk aanwezig is, maar verschillende vormen en gedaanten heeft, niet meer in een uniform communautair kader kan worden geduwd, waarin de besluitvorming geschiedt op basis van meerderheidsbeslissingen.
Overigens geeft het verslag geen concrete uitleg - en dat is een belangrijke leemte - over hoe versterkte samenwerking met eenderde van de lidstaten zou moeten functioneren binnen het huidige institutionele kader, als dit niet gewijzigd wordt.
In feite levert het Parlement een achterhoedegevecht.
Het heeft zich vroeger al eens verzet tegen de invoering van gedifferentieerde samenwerking in het Verdrag van Amsterdam, maar uiteindelijk aan het kortste eind getrokken door in te stemmen met "versterkte samenwerking".
Vandaag probeert het de versoepeling van de versterkte samenwerking tegen te houden, maar ook deze strijd zal het uiteindelijk verliezen.
Wij zijn van mening dat op het vlak van de samenwerking, die "gedifferentieerd" moeten worden genoemd, men geen doelstellingen vooraf mag vastleggen, noch beperkingen inzake nieuwe vormen van samenwerking of verplichtingen ten aanzien van hun functioneren.
Voor sommige vormen van samenwerking kan men het communautair kader gebruiken als men dit wenst, voor andere kan men ad hoc instellingen creëren, die alleen door een secretariaat met de Unie verbonden zijn.
Tenslotte verdient het de voorkeur dat bij de gedifferentieerde samenwerking het unanimiteitsbeginsel wordt toegepast, tenzij we dan weer te maken krijgen met de problemen die aan het communautaire systeem kleven.
Er moet op worden gewezen dat het mechanisme dat nu bekend staat onder de naam "versterkte samenwerking" reeds lang bestond voor het Verdrag van Amsterdam.
Sommige lidstaten, die hun samenwerking wilden verdiepen en verder wilden gaan dan het integratieproces dat is vastgelegd in de Verdragen, hebben verschillende instrumenten ontwikkeld zoals het Sociaal Handvest, de overeenkomsten van Schengen, de Economische en Monetaire Unie, enzovoort.
Daardoor konden ze evolueren volgens verschillende snelheden en doelstellingen.
Door de inwerkingtreding van het Verdrag van Amsterdam zijn deze instrumenten geformaliseerd, met name door de invoering van het begrip "versterkte samenwerking" in het Verdrag betreffende de Europese Unie (titel VII) en het Verdrag tot oprichting van de Europese Gemeenschap (artikel 11).
Het doel van deze samenwerking is een beperkt aantal lidstaten, die vooruit willen gaan en daartoe ook in staat zijn, de mogelijkheid te geven het Europese integratieproces te verdiepen, op voorwaarde dat dit gebeurt binnen een enkel institutioneel kader.
Europa heeft immers steeds meer moeite om op hetzelfde tempo vooruit te komen.
Om te vermijden dat de ontwikkeling van het geheel vertraagd wordt, krijgen bepaalde lidstaten de mogelijkheid om via de ontwikkeling van het mechanisme van de versterkte samenwerking vooruit te gaan.
De toepassing van dit instrument is gekoppeld aan voorwaarden, om te vermijden dat de Europese Unie een "Europa à la carte" of een Europa van verschillende snelheden wordt. Deze legitieme bekommernis staat overigens centraal in het debat over dit thema.
Er moet aan herinnerd worden dat, overeenkomstig het Verdrag van Amsterdam, versterkte samenwerking met name betrekking moet hebben op beleidsterreinen die niet vallen onder de uitsluitende bevoegdheid van de Gemeenschap, bevorderlijk moet zijn voor het bereiken van de doelstellingen van de Unie, de beginselen van de verdragen moet eerbiedigen, slechts mag gebruikt worden als laatste hulpmiddel en een meerderheid van lidstaten moet betreffen.
Versterkte samenwerking zou een belangrijke rol kunnen spelen in het Europa van na de uitbreiding.
In het kader van de huidige bepalingen kan dit mechanisme echter niet correct functioneren.
Daarom is de hervorming van dit instrument op de agenda geplaatst van de IGC, teneinde het gebruik ervan te vergemakkelijken.
Het Parlement heeft dienovereenkomstig een standpunt ingenomen (resolutie van 13 april 2000) dat het onderhavige verslag tracht te concretiseren.
Om versterkte samenwerking te bevorderen, is het met name noodzakelijk het vetorecht af te schaffen, en het instrument van versterkte samenwerking alleen te gebruiken wanneer minimaal eenderde van de lidstaten erbij betrokken is en het uit te breiden tot het gemeenschappelijk buitenlands en veiligheidsbeleid.
De rapporteur legt terecht de nadruk op het feit dat het initiatiefrecht van de Commissie, de volledige deelname van het Europees Parlement en de rechterlijke controle van het Hof van Justitie bindende voorwaarden moeten zijn voor alle vormen van versterkte samenwerking.
Wanneer dit mechanisme verstandig wordt ingezet, kan het een van de middelen zijn om de Unie uit de huidige impasse te halen.
Binnen de Europese Unie hebben de laatste tijd uitgebreide debatten plaatsgevonden over wat bekend staat als het beginsel van de versterkte samenwerking.
Heel eenvoudig gezegd betekent dit dat de grote lidstaten sterker en sneller kunnen integreren dan de kleine lidstaten van de EU.
De voorstanders van een dergelijk beleid willen in principe een Europa met twee lagen scheppen.
Zij willen dat de Europese Unie in een snel en een langzaam tempo wordt opgebouwd; één voor landen die versterkt willen samenwerken en één voor landen die in een voorzichtiger tempo de weg naar economische integratie willen afleggen.
Ik vind niet dat het noodzakelijkerwijs een gezonde stap vooruit betekent voor de Europese Unie als de EU-leiders het beginsel van versterkte samenwerking volledig goedkeuren en doorvoeren.
Naar mijn mening zou dit indruisen tegen zowel de doelstellingen, die bij de oprichting werden vastgesteld, als de geest van het Verdrag van Rome en tegen alle daarop volgende Verdragen.
Men mag niet vergeten dat de Europese Akte in 1987 de basis heeft gelegd voor de invoering van een interne markt.
Er zijn grootschalige structuurfondsen in het leven geroepen om de landen van doelstelling 1 binnen de Europese Unie te helpen bij het verwerven, na verloop van tijd, van een sterkere concurrentiepositie.
De EU-leiders beweerden toen dat zij niet een interne markt voor slechts een paar landen wilden, maar alle aan de Europese Unie deelnemende landen in staat wilden stellen actief en concurrentiekrachtig deel te nemen aan de nieuwe interne markt.
Daarom werden omvangrijke kredieten uitgetrokken voor de Europese structuurfondsen.
De structuren op basis waarvan de interne markt functioneert zijn al vanaf het begin van de jaren 90 een succes.
Het beginsel van gelijkheid tussen armere en rijkere landen werd hard gemaakt met beleidsplannen voor de verwezenlijking van een nieuwe, Europese monetaire unie.
Nogmaals, als de relatief arme en kleine landen van de Europese Unie hun economische structuren niet hadden kunnen hervormen, zouden zij niet hebben kunnen voldoen aan het economische criterium voor toetreding, zoals vastgelegd in het Verdrag van Maastricht.
De EU-leiders hebben grootschalige programma' s voor de structuurfondsen en het Cohesiefonds voor de kleinere en armere landen gefinancierd, opdat zoveel mogelijk landen deel zouden kunnen nemen aan de Europese monetaire unie.
Er is behoefte aan institutionele gelijkheid met het oog op de onderhandelingen tijdens de volgende intergouvernementele conferentie.
De invloed van de kleinere lidstaten kan niet worden weggevaagd door een aantal grotere landen binnen de EU die, zoals ik al eerder zei, het beginsel van versterkte samenwerking willen toepassen.
Dit zou geen gezonde zaak zijn voor de Europese Unie, noch nu, noch in de toekomst.
Het zou echter zeker geen gezonde zaak zijn met het oog op de toekomstige uitbreiding van de Europese Unie.
We staan door de bank genomen positief tegenover een zogeheten flexibele integratie.
De integratie kan in de hele Unie verbeterd worden door een groep landen verder te laten gaan, de samenwerking binnen een bepaald gebied te verdiepen en tegelijkertijd te verhinderen dat een of meerdere lidstaten een flexibele integratie afremmen.
Zolang de gemeenschappelijke doelen van de Unie binnen het kader van een flexibele integratie gestimuleerd worden en zolang geen enkele lidstaat uitgesloten wordt van deelname, vinden wij dit een goede oplossing die verder ontwikkeld moet worden.
Om te voorkomen dat een toekomstige EU met 25 tot 30 lidstaten een Europa à la carte wordt waarin de cohesie tussen de lidstaten dreigt te verdwijnen, vinden wij dat minstens de helft van alle lidstaten dienen deel te nemen aan een flexibele integratie.
Verder zijn wij tegen de totstandkoming in de EU van dubbele defensiestructuren. Daarom zijn wij tegen een flexibele integratie wat het buitenlands en veiligheidsbeleid van de EU betreft.
Sinds het falen van de EU op de Balkan is het buitengewoon belangrijk dat de EU als geheel de capaciteit heeft om te kunnen ingrijpen in haar nabije omgeving en op tijd over personeel en middelen kan beschikken voor conflictbeheersing en vredesmissies.
De institutionele en operationele structuren van de WEU dienen volledig geïntegreerd te worden in het gemeenschappelijke veiligheidsbeleid.
De EU moet een geloofwaardig buitenlands beleid gaan voeren.
We kunnen niet altijd op de Verenigde Staten blijven leunen.
Tegelijkertijd is het van belang dat de betrokkenheid van de Verenigde Staten behouden blijft. Wij willen niet dat er in de EU een parallelle mini-NAVO ontstaat.
Wat we nog minder graag willen, is dat een aantal lidstaten verdergaat in het kader van een flexibele integratie op dit gebied.
Daarom is het van belang om de transatlantische link te behouden, terwijl er natuurlijk een betere taakverdeling en coördinatie kan komen.
Wij zijn van mening dat een geloofwaardig gemeenschappelijk Europees buitenlands beleid ook in de toekomst binnen de nu geldende regels ontwikkeld moet worden.
Besluiten moeten met meerderheid van stemmen worden genomen, maar de mogelijkheid van een constructief veto moet blijven bestaan, dat wil zeggen dat een land ervoor kan kiezen om buiten schot te blijven, maar andere landen niet hindert om verder te gaan.
Ik ben verheugd over het verslag van de heer Gil-Robles over versterkte samenwerking.
Met enige tegenzin aanvaard ik dat er in een uitgebreide Europese Unie behoefte zal zijn aan een voortrekkersgroep, maar ik ben het met de heer Gil-Robles eens dat er aan een aantal fundamentele voorwaarden voldaan moet worden.
Versterkte samenwerking moet worden uitgevoerd in het institutionele kader van de Unie.
Het is noodzakelijk dat er één enkel institutioneel kader wordt gehandhaafd waarin alle leden van het Parlement en van de Commissie volledig deelnemen aan de uitoefening van de taken van elk van deze instellingen.
De procedure voor de instelling van versterkte samenwerking moet voor alle pijlers gelijk zijn en gebaseerd zijn op de bestaande procedure voor de eerste pijler, met inachtneming van de weinige wijzigingen die de heer Gil-Robles in zijn verslag heeft uiteengezet.
Ik ben ervan overtuigd dat alleen het communautaire systeem de nodige garanties biedt op het gebied van democratische controle, juridische toetsing en solidariteit, indien versterkte samenwerking noodzakelijk blijkt te zijn.
Europese samenwerking kan nuttig zijn om grensoverschrijdende problemen op te lossen.
Wat ligt dan meer voor de hand dan samenwerking tussen aangrenzende staten, zoals die reeds vóór het ontstaan van de Europese Unie bestond in de vorm van de Benelux en de samenwerking tussen de Noordse landen?
Een dergelijke samenwerking tussen buren is in vele gevallen te verkiezen boven dure, ondoorzichtige en moeilijk door de kiezers beïnvloedbare EU-structuren.
Geen enkele regel van de EU behoort verdergaande samenwerking in de weg te staan, er voorwaarden aan te stellen of te eisen dat ook anderen moeten kunnen meedoen.
Daarom wil ik aan versterkte samenwerking tussen buren, zolang die niet bedoeld is om anderen te benadelen, zo weinig mogelijk regels en beperkingen opleggen.
In de praktijk zien we binnen de EU nu al Euro-landen en niet-Euro-landen.
Dat gaat niet om kopgroepen maar om een verscheidenheid die met 30 lidstaten alleen maar groter wordt.
Daarom is het beter om voor de hele EU uit te gaan van interparlementaire samenwerking en het recht op verscheidenheid: de Commissie doet voorstellen, het Parlement neemt de eindbeslissing en de nationale parlementen beslissen of hun lidstaat zich bij zo'n uitspraak aansluit.
De Britse Labour-leden van de PSE-fractie zijn tevreden over de goedkeuring van hun bijdrage aan de huidige activiteiten van de IGC met betrekking tot versterkte samenwerking, zonder dat zij alle details ervan onderschrijven.
Het is duidelijk dat in een uitgebreide Unie de inzet van versterkte samenwerking gemakkelijker moet worden gemaakt. Maar hier moet slechts spaarzaam gebruik van worden gemaakt.
Versterkte samenwerking moet toegankelijk blijven voor degenen die er aanvankelijk niet aan hebben deelgenomen.
De bestaande kern van gemeenschappelijke beleid en verantwoordelijkheden mag niet worden ondermijnd.
Deze versterkte samenwerking moet binnen de bestaande institutionele structuur plaatsvinden.
Wij zijn het eens met deze basispunten uit het verslag, ook al vergen de details nadere uitwerking in het kader van de IGC.
Ik heb mij onthouden van stemming bij de eindstemming.
De Zweedse christen-democraten vinden dat militaire kwesties niet geschikt zijn voor versterkte samenwerking.
Tegelijkertijd ben ik van mening dat de kwestie van de vermindering van het aantal lidstaten - eenderde in plaats van de helft - dat noodzakelijk is om versterkte samenwerking te kunnen opstarten en de afschaffing van het vetorecht eigenlijk niet actueel zijn voordat de uitbreiding van de EU met de Oost-Europese landen is voltooid.
De nieuwe lidstaten moeten deelnemen aan de vormgeving van het wetgevingskader dat op dat moment de versterkte samenwerking moet sturen.
Verslag-Sudre (A5-0285/2000)
Mijnheer de Voorzitter, het verslag van mevrouw Sudre is van groot, zo niet van kapitaal belang voor de ultraperifere regio's, maar mijn fractie, de Verts/ALE-Fractie, heeft zich van stemming onthouden, en ik zou willen uitleggen waarom.
De problemen die in het verslag worden behandeld zijn bekend; hun specifieke karakter hoeft niet meer te worden onderstreept.
De Verts/ALE-Fractie is echter teleurgesteld omdat het verslag deze kans niet heeft gegrepen om in de ultraperifere regio's een duurzame ecologische, sociale en culturele ontwikkeling tot stand te brengen. De tijdens de stemming aangenomen amendementen verbeteren de tekst op dit punt ook niet.
Wij betreuren het dat de standpunten die het Parlement vandaag bij de stemming heeft ingenomen dezelfde zijn als die van de Unie ten aanzien van deze gebieden.
De Verts/ALE-Fractie betreurt met name de nogal defensieve houding van het verslag tegenover de ACS-landen en de kandidaat-lidstaten.
De Verts/ALE-Fractie spreekt zich eveneens uit tegen de instandhouding van de uitzonderingen.
Wij zijn voor het principe op grond waarvan uitzonderingen op het gemeenschappelijk beleid in de ultraperifere regio's geval per geval moeten worden bekeken.
Ik denk daarbij met name aan de overheidssteun en het fiscaal beleid.
Wij betreuren het dat men is ingegaan op de eis om de toepassing van het principe "de vervuiler betaalt" te wijzigen. Dit zet de deur wagenwijd open voor misbruik.
Wij betreuren het eveneens dat er niet wordt gesproken, of zelfs melding gemaakt van de noodzaak tot bescherming van de biodiversiteit, hetgeen nochtans een van de belangrijkste rijkdommen van de ultraperifere gebieden is.
Deze gebieden zouden een geweldig laboratorium kunnen zijn op het gebied van duurzame ontwikkeling.
Dit is alweer een gemiste kans.
Wij zijn daarentegen verheugd over de punten in het verslag die betrekking hebben op de bevordering van hernieuwbare energiebronnen en de controle op vervuilende industriële activiteiten.
Beste mijnheer Fernández die hier dichtbij mij zit als wij stemmen, ik heb met plezier voor deze resolutie gestemd, die jij vast en zeker gesteund hebt, zoals je altijd doet als het over jouw Canarische Eilanden gaat.
De Partij van de Gepensioneerden en de gepensioneerden die achter deze partij staan, kennen deze eilanden goed omdat ze voor de toeristisch sector van vitaal belang zijn.
Ik geloof dat de Europese Unie meer oog moet hebben en meer haar best moet doen dan ze tot nu toe deed voor de Azoren, de Canarische Eilanden, Guadaloupe, Guyana, Martinique, Madeira en Réunion.
Deze eilanden moeten voelen dat zij actief deel uitmaken van de Europese Unie en hopelijk kunnen zij dankzij de Unie veranderd worden in een paradijs voor toeristen en een paradijs ook voor de bewoners zelf.
Het Europees Parlement en, in de eerste plaats, de PPE-Fractie hebben al het nodige gedaan om het begrip "ultraperifeer" aanvaard te krijgen. Dat blijkt uit het verslag-Gutiérrez Díaz en dat blijkt ook uit het verslag van de heer Fernández Martín.
In dat laatste verslag wordt ervoor gepleit dit begrip in de Verdragen op te nemen. Nu hebben we dan het verslag-Sudre waarin het Europees beleid voor de ultraperifere regio' s eens te meer op de voorgrond wordt geplaatst.
De Commissie heeft lang geaarzeld en zichzelf vaak tegengesproken. Dat blijkt uit het verdwijnen van REGIS, uit het uitstel van de herziening van POSEI en de vermindering van de voor deze programma' s beschikbare middelen.
Het verslag-Sudre komt dus precies op het juiste moment. Het Europees Parlement spreekt zich opnieuw uit voor maatregelen op diverse gebieden, van landbouw tot visserij, van milieu tot vervoer en energie, terwijl ook de informatiemaatschappij niet vergeten wordt.
Daarvoor moeten natuurlijk de benodigde budgettaire middelen worden uitgetrokken. Op hetzelfde moment wordt er naar de productiesectoren gekeken, wat voor de Azoren betekent dat het geschil omtrent melk en suiker beslecht is.
Ik citeer hier lid 7 van het verslag-Sudre: "[...] acht het van fundamenteel belang dat in overeenstemming met artikel 299, lid 2 ten behoeve van de ultraperifere regio's aangepaste gemeenschapsmaatregelen vastgesteld worden, zolang deze regio' s economisch zozeer afhankelijk blijven van een beperkt aantal producten of zelfs van één enkel product"
Nu is het wachten op initiatieven van de zijde van de Commissie en de nationale en regionale autoriteiten.
De bureaucratische term "ultraperifere gebieden" zou ons bijna doen vergeten dat er vrouwen en mannen leven in Nieuw-Caledonië, Guadeloupe, Martinique, Guyana, Réunion, Mayotte, St. Pierre en Miquelon, Polynesië, Wallis, Futuna en al onze andere gebieden in de Stille, Indische en Atlantische Oceaan die een brug vormen tussen Europa en de andere continenten en beschavingen, zowel op het gebied van kennis als van solidariteit en schoonheid.
In zijn ziekelijke drang tot nivellering en gelijkschakeling heeft het Europa van Brussel onrechtvaardig, om niet te zeggen dom gehandeld tegenover onze landgenoten die op duizenden kilometers van Parijs, Madrid of Lissabon, onze waarden in ere houden.
De technocraten, de Europese rechters, vonden dat we de "havenrechten" die onze gemeenschappen in de overzeese gebieden van bestaansmiddelen voorzien en, vooral, onze ambachtelijke producenten beschermen, moesten afschaffen.
Vanuit Brussel heeft men onze rum uit Martinique, onze rijst en onze tropische vruchten in gevaar gebracht.
Maar Brussel is vooral verantwoordelijk voor de systematische vernietiging van onze bananenindustrie in Guadeloupe, in Martinique, in Madeira of op de Canarische Eilanden.
De Europese Commissie is gezwicht voor de bananenmultinationals.
Ieder jaar geeft men twee miljard euro aan douanerechten cadeau aan Chiquita of Del Monte.
Hoe kan men onze overzeese gebieden en departementen dan de noodzakelijke begrotingsmiddelen weigeren als compensatie voor de kosten die voortvloeien uit het vervoer, cyclonen en de investeringen in universiteiten en ziekenhuizen.
Wanneer onze gebieden in de Antillen of de Stille Oceaan in dezelfde zones liggen als de belastingparadijzen die Amerikaanse multinationals als Kodak, Microsoft, Boeing en Cargill gebruiken om op grote schaal exportbelastingen te ontduiken, moet op grond van het recht op gelijke geografische concurrentievoorwaarden en het recht van gelijkheid tussen alle Europeanen, een deel van de Europese begroting worden opgeëist - bijvoorbeeld via een belasting van 17% op de opbrengsten - voor de ontwikkeling van het economische, sociale en culturele leven van onze landgenoten in regio's die door hun ligging ultraperifeer zijn, maar vanuit het oogpunt van de beschaving een centrale rol vervullen.
Het bestaan van ultraperifere gebieden heeft veel te maken met de koloniale geschiedenis.
In de Middeleeuwen behoorden die gebieden en hun volkeren niet bij Europa, en ook tegenwoordig worden ze niet als echt Europees gezien.
Spanje, Portugal, Frankrijk, Engeland en Nederland hadden al vóór de 19e eeuw grote koloniale rijken veroverd en daarna hebben ook België, Duitsland, Denemarken en Italië kortstondig geprobeerd om datzelfde te doen.
Inmiddels is die koloniale periode voorbij.
De onderdrukte volkeren hebben zichzelf vrijgevochten, of kregen hun onafhankelijkheid preventief aangeboden omdat de oude machthebber geen zin had in een bevrijdingsoorlog die hij uiteindelijk toch zou moeten verliezen.
Wat de lidstaten van de EU buiten het geografische Europa nu nog aan grondgebied over hebben, zijn kleine of dunbevolkte restanten van hun vroegere koloniale rijk.
De lidstaten van de EU gaan zeer verschillend om met hun perifere regio's.
Spanje en Portugal rekenen hun eilanden in de Atlantische Oceaan ertoe.
Die eilanden kunnen door hun huidige bevolkingssamenstelling en door hun relatieve nabijheid worden gezien als een gewoon deel van hun land.
Nederland en Denemarken hebben elk ook twee gebiedsdelen in of aan de overzijde van de Atlantische Oceaan, maar die gebieden worden nadrukkelijk niet gerekend tot de Europese Unie.
Daarentegen bezit Frankrijk overzeese departementen in de Indische Oceaan en het Caribisch gebied.
Dit voorstel plaatst mijn fractie voor een moeilijke keuze.
Enerzijds willen wij gebieden met achterstanden, binnen en buiten Europa, steunen om eenzelfde levensstandaard en voorzieningenniveau te bereiken als thans binnen de lidstaten van de EU gebruikelijk is.
Dat is een kwestie van solidariteit.
Anderzijds hebben wij ernstige twijfels over het tot ultraperifere gebieden uitroepen van vroegere koloniën.
Voor de Spaanse en Portugese eilanden is dit model verdedigbaar, voor de verderweg gelegen gebieden eigenlijk niet.
Die zouden beter een zelfde status kunnen hebben als de huidige ACS-staten, die aan dezelfde geschiedenis een ander soort relatie met Europa hebben overgehouden.
Bij de beoordeling van de amendementen heeft mijn fractie geprobeerd een middenweg te vinden tussen de meest verregaande verlangens van de verdedigers van de perifere belangen en de onverschilligheid voor of zelfs weerzin tegen dit onderwerp, zoals die heerst in lidstaten die met dit onderwerp geen enkele binding hebben.
Onze weerzin tegen de koloniale achtergrond van dit onderwerp hebben we echter in alle gevallen ondergeschikt gemaakt aan de belangen van de bewoners van deze gebieden.
Wij geloven dat het onderhavige verslag zeer gelegen komt: er moet immers snel en op objectieve wijze uitvoering worden gegeven aan artikel 299, lid 2 van het Verdrag betreffende de Europese Unie.
Deze regio' s hebben een aantal geheel eigen karakteristieken, die meestal verband houden met het feit dat het eilanden zijn en doorgaans vrij ver van het Europese continent verwijderd liggen. Bovendien zijn deze gebieden traditioneel afhankelijk van één enkel product.
Wij zijn ingenomen met het feit dat er in het verslag ideeën opgenomen zijn die grotendeels overeenkomen met de voorstellen die wij in de parlementaire commissies hebben ingediend.
We willen echter wel aangeven dat er niet voldoende aandacht wordt besteed aan een aantal bijzondere situaties op sociaal vlak zoals die zich in een aantal van deze regio' s voordoen.
Ook hier weer moeten er specifieke maatregelen worden getroffen, en dat kan als het amendement dat we speciaal daarvoor hebben ingediend wordt aangenomen.
Verslag-Bowis (A5-0272/2000)
Mijnheer de Voorzitter, de Verts/ALE-Fractie heeft voor het verslag van de heer Bowis gestemd. Ofschoon we echter verheugd kunnen zijn over het feit dat het Europees Parlement en de Commissie met haar Witboek de Europese consumenten interessante perspectieven bieden, moet de voedselveiligheid een absolute prioriteit blijven in ons beleid.
We moeten echter ook bescheiden blijven.
Met de vooruitgang van het wetenschappelijk onderzoek ontstaan er immers voortdurend nieuwe vragen.
Kijkt u maar naar de ontwikkeling van de BSE-kwestie.
Er worden iedere week nieuwe gevallen ontdekt, in geografische gebieden die tot nu toe gespaard waren gebleven.
Dit is met name het geval in een departement van Frans Lotharingen, in de streek van de Vogezen.
Veel van de maatregelen die in het Witboek worden voorgesteld, moeten nog op talrijke punten worden bijgespijkerd om de voedselveiligheid daadwerkelijk te garanderen, en vooral het vertrouwen van de consumenten te herstellen.
Tot de belangrijkste punten behoort de Europese autoriteit voor voedselveiligheid. De oprichting daarvan is een verheugend feit en wekt hoge verwachtingen.
De onafhankelijkheid van de voedselautoriteit zal een onmisbare voorwaarde zijn voor haar geloofwaardigheid.
Die onafhankelijkheid is essentieel. De autoriteit moet volledig losstaan van de belangen van privé-ondernemingen of lidstaten.
Deze onafhankelijkheid vereist ook financiële onafhankelijkheid.
De Unie moet middelen vrijmaken om ervoor te zorgen dat de voedselautoriteit goed kan functioneren. Zal de EAV echter volstaan om de bezorgde consument ervan te overtuigen dat wat op zijn bord en binnenkort ook in zijn glas terechtkomt, werkelijk veilig is?
De voedselautoriteit moet voor 2002/2003 met haar werkzaamheden kunnen beginnen en we hopen dat de kwestie van de zetel in dit opzicht geen belemmering zal vormen.
In de tussentijd moet de Unie haar taken inzake risico-evaluatie en -beheer op het gebied van voedselveiligheid voortzetten.
Zij moet dagelijks een oogje in het zeil houden.
Alleen zo kunnen we garanderen dat de beleidsvoerders in hun concrete beleidsmaatregelen echt rekening houden met de eisen van de burgers.
De kwestie van de vermalen dierstoffen in het veevoer, die een nieuwe voedselcrisis kan veroorzaken, is onaanvaardbaar.
Men moet deze stoffen voortaan verbieden.
Het zijn deze krachtige standpunten die de burgers verwachten en niet het soort gedoogbeleid dat ernstige gevolgen kan hebben voor de volksgezondheid.
Ten aanzien van dit soort wetenschappelijk erkende feiten mag er geen enkele toegeeflijkheid zijn.
Dat is ook de strekking van het verslag van de heer Bowis.
Daarom heeft de groene fractie zijn volledige steun gegeven aan het verrichte werk en voor het verslag gestemd.
Mijnheer de Voorzitter, excuseert u mij indien ik het Voorzitterschap en de tolken nog even ophoud om naar mijn laatste stemverklaringen te luisteren. Ik wilde trouwens vooral mijn solidariteit betuigen met degenen die onze stemverklaringen vertalen en voor wat mijzelf betreft de Italiaanse Ornella Buson.
Ik zal proberen zo weinig mogelijk van mijn recht gebruik te maken, maar ik wilde zeggen dat ik ook bij dit verslag, dat gaat over de oprichting van een voedselautoriteit, heb voorgestemd.
Het ligt voor de hand waarom dit verslag belangrijk is. Zo herinner ik me dat een buurman van mij een keer in het ziekenhuis werd opgenomen met vreselijke buikpijn omdat hij giftige paddestoelen had gegeten die hij niet door een bevoegde instantie had laten controleren.
Met zijn verslag zal John Bowis ervoor zorgen dat wij altijd gezond eten krijgen voorgeschoteld, zodat onze gezondheid geen gevaar loopt.
U hebt gezegd dat het uw laatste stemverklaring was, mijnheer Fatuzzo, maar u bedoelt toch voor vandaag?
Ik werd al ongerust!
Mijnheer de Voorzitter, ik heb voor het verslag van de heer Bowis gestemd, die ik uiteraard wil feliciteren met het uitstekende werk dat hij als rapporteur heeft verricht.
Ik zou mijn tevredenheid willen betuigen over het feit dat ons Parlement eindelijk zijn standpunt heeft gegeven over dit uitermate belangrijk onderwerp, al betreur ik het dat dit standpunt pas 10 maanden na de presentatie van het Witboek door de Europese Commissie, op 12 januari laatstleden, komt.
Het was absoluut noodzakelijk dat wij ons uitspraken over een onderwerp dat voor onze medeburgers zo belangrijk is.
Met onze stemming hebben wij opheldering verschaft over de rol en de samenstelling van de toekomstige Europese autoriteit voor voedselveiligheid, maar ook onze eisen kenbaar gemaakt op het gebied van de financiering en de onafhankelijkheid van de voedselautoriteit.
Ik hoop dan ook dat de Commissie zal instemmen met de eisen van het Europees Parlement.
Deze eerste stap mag ons niet doen vergeten dat er nog een heleboel werk aan de winkel is op het gebied van risicobeheer, met name wat de ontwikkeling en verbetering van het vroegtijdig waarschuwingssysteem, maar ook de traceerbaarheid of de communicatie met het publiek betreft.
Dit verslag is geen eindpunt, maar moet het begin zijn van een uitgebreid werkprogramma waarin heel onze voedingswetgeving onder de loep wordt gelegd.
Het Witboek van de Commissie over voedselveiligheid lijkt op het eerste gezicht te berusten op goede bedoelingen, omdat het met name voorstelt een Europees bureau voor voedselveiligheid op te richten, dat belast is met het beheer van een netwerk voor vroegtijdige waarschuwing en het verstrekken van volledig onafhankelijke adviezen aan de autoriteiten die verantwoordelijk zijn voor risicobeheer.
Als men het verslag echter leest, of kennisneemt van de resolutie van het Europees Parlement over dit thema, blijft er van de goede indruk weinig over.
Dan blijkt al gauw dat het bureau tot doel heeft nationale bevoegdheden inzake veiligheid in te palmen, of lam te leggen, om ze ondergeschikt te maken aan de doelstellingen van de Commissie.
Dat is absoluut onaanvaardbaar.
De Fransen mogen niet vergeten dat ondanks de mooie verklaringen van de Commissie, dat zij wil zorgen voor het "hoogste niveau van voedselveiligheid in de Unie", het wel degelijk de Commissie is, en niemand anders, die de belangen van het vrije goederenverkeer laat primeren op die van de volksgezondheid; het is de Commissie, en niemand anders, die bijvoorbeeld Frankrijk voor het Hof van Justitie daagt omdat het zijn embargo op Brits rundvlees handhaaft.
Het is onaanvaardbaar dat wij op wat voor manier dan ook afstand moeten doen van onze nationale beslissings- en beschermingsbevoegdheid op het gebied van voedselveiligheid.
Dat is echter waar de oprichting van het Bureau gaandeweg toe zal leiden.
Ten eerste moet eraan herinnerd worden dat de bevoegdheid om adviezen te verstrekken een cruciale rol speelt.
In de affaire van de gekkekoeienziekte heeft de Franse regering het embargo instandgehouden omdat zij kon steunen op het onafhankelijk advies van het Franse bureau voor voedselveiligheid (AFSSA), terwijl het zogenaamd wetenschappelijk Europees comité geen enkel bezwaar zag in de invoer van Brits rundvlees naar Frankrijk.
Als bijgevolg een Europees bureau noodzakelijk is, moet het een aanvullende rol spelen en niet de geringste afbreuk doen aan de legitimiteit van de nationale bureaus.
Dit is echter allerminst de strekking van het Witboek waarin staat dat het Europees Bureau "voor de hele Unie het wetenschappelijke referentiepunt zal worden" (pagina 5).
Ten tweede moet het Europees bureau volledig onafhankelijk zijn.
De directeur van het bureau mag in geen geval benoemd worden door de Commissie, in tegenstelling tot wat het Europees Parlement voorstelt (paragraaf 21 van de resolutie).
De wetenschappelijke experts mogen evenmin door haar benoemd worden, zelfs niet na een ogenschijnlijk strenge selectieprocedure.
Tenslotte moet het bureau kritisch kunnen staan tegenover de Commissie zelf.
Dat is helemaal niet het gezichtspunt van het Witboek, dat verlangt dat de diensten van het bureau en die van de Commissie nauw samenwerken, want, verduidelijkt het met een zekere onbeschaamdheid: "ook kan de autoriteit (het Bureau) aan de behoeften van de diensten (van de Commissie) tegemoet komen" (pagina 22).
Ten derde mag het Bureau zich niet bemoeien met risicobeheer en regelgevende taken.
Het Witboek van de Commissie is zo vriendelijk dit te erkennen, maar wanneer men het aandachtig leest, blijkt dat de regelgevende bevoegdheid die moet worden beschermd de bevoegdheid van, jawel, de Commissie is, en niet die van de landen.
Dat belet de Commissie en het Parlement niet dit bureau de naam te geven van "Europese autoriteit", een naam die volledig in tegenspraak is met de filosofie die er zogezegd aan ten grondslag ligt.
Het Europees Parlement voegt hier zelfs aan toe, in paragraaf 6 van zijn resolutie, dat het noodzakelijk is "de bevoegdheden die moeten worden overgedragen aan een nauwgezet onderzoek te onderwerpen", terwijl er zogezegd helemaal geen bevoegdheden waren over te dragen.
Het Witboek en het verslag van het Parlement lijken dus valstrikken te zijn, en daarom verzetten we ons ertegen.
De lidstaten moeten hun volledige verantwoordelijkheid behouden op het gebied van voedselveiligheid, want ze staan dicht bij hun burgers en reageren sneller dan de Commissie die voortdurend verblind wordt door haar vrijhandelsideologie.
Een bureau dat tot taak heeft een Europese kijk op de situatie te houden is ongetwijfeld noodzakelijk, maar moet wel een strikt adviserende rol spelen en volledig onafhankelijk zijn.
Het beste zou zijn indien het slechts een verlengstuk was van de nationale bureaus en daarmee samenwerkte in het kader van een netwerk.
De crises en de voedselschandalen die zich in een aantal landen van de Europese Unie hebben voorgedaan vormen een ernstig probleem voor de maatschappij en de gezondheid: we weten niet hoe veilig ons voedsel is.
Het gaat daarbij in de eerste plaats om de oprichting van een Europese autoriteit voor voedselveiligheid en om wetenschappelijke risicoanalyse. Die autoriteit moet nauw samenwerken met de bestaande nationale agentschappen op dit gebied en de belangrijkste Europese consumentenorganisaties.
Daarbij mag het echter niet blijven.
We moeten ook kijken naar de methoden die in de landbouw en de agro-industrie gebruikt worden, naar de problemen bij de import van voedingsmiddelen, naar de samenstelling van diervoeder, naar de bovengrenzen voor dioxinen en pesticiden, naar additieven in levensmiddelen en andere substanties. De veiligheid van de voedingsmiddelen moet prioriteit krijgen.
Ook daarom is het van belang dat steun wordt geboden aan regionale producten en gewassen, aan de landbouw binnen het kader van familiebedrijven en plattelandsontwikkeling.
Het probleem van de voedselveiligheid is tegenwoordig een prioritaire zorg voor de burgers van onze landen.
Dit probleem heeft inmiddels bijzonder scherpe vormen aangenomen, niet alleen vanwege de vooruitgang in onze wetenschappelijke onderzoeksmethoden, maar vooral ook omdat duidelijk aan het licht is gekomen wat de gevolgen zijn van bepaalde landbouwmethoden die tegen elke prijs productiviteitsstijgingen nastreven en berusten op de ideologie van de vrije markt.
Zoals mevrouw Thomas-Mauro vanmorgen heel terecht heeft onderstreept, moeten wij vandaag de schadelijke effecten voor de volksgezondheid corrigeren van een beleid dat voor een zeer groot deel door de Commissie is uitgestippeld.
De vraag is hoe en met welke middelen wij onze burgers het beste kunnen beschermen.
Als we bijvoorbeeld wat de BSE-crisis betreft een blik werpen op de recente gebeurtenissen - en dan hoeven we alleen maar naar het voorbeeld van Frankrijk te kijken - zien we dat dankzij het bestaan van een competent en onafhankelijk nationaal bureau voor voedselveiligheid de Franse autoriteiten in staat zijn geweest met spoed de noodzakelijke gezondheidsmaatregelen te treffen om de bevolking te beschermen.
Daarentegen liet de inbreng van de Europese instellingen tot nu toe heel veel te wensen over.
In de eerste plaats weigerden de Raad en de Commissie te luisteren naar de waarschuwingen van de Franse wetenschappers, die inmiddels volkomen terecht zijn gebleken.
Vervolgens kwam de onvoorstelbare uitspraak van het Hof van Justitie tegen de instandhouding van het invoerverbod op Brits rundvlees, waartoe Frankrijk had besloten op uitdrukkelijk wetenschappelijk advies.
Het gedrag van de Europese instellingen in deze voor de voedselveiligheid van onze medeburgers essentiële aangelegenheid heeft klaarblijkelijk geleid tot reële gevaren voor de volksgezondheid van de Europeanen.
Daaruit moeten lessen worden getrokken.
Met het oog op het subsidiariteitsbeginsel en de efficiëntie moet de voorrang worden gegeven aan maatregelen op nationaal niveau, waar onafhankelijke voedingsbureaus in korte tijd gefundeerde wetenschappelijke adviezen kunnen geven die niet beïnvloed zijn door andere overwegingen en waar de politieke autoriteiten snel de vereiste beslissingen kunnen nemen op het gebied van risicobeheer, ter bescherming van de bevolkingen die hun daartoe een mandaat hebben gegeven.
In die context kan een Europees bureau een nuttige rol spelen, op voorwaarde dat het echt onafhankelijk is, met name ten aanzien van de diensten van de Commissie en de diverse belangengroepen die er actief zijn, en het een aanvullende en ondersteunende rol speelt ten behoeve van de nationale bureaus, waarvan het een verlengstuk moet zijn. Het moet echter met name een platform zijn voor de uitwisseling van kennis.
Dat komt niet helemaal overeen met de voorstellen van het verslag-Bowis. Deze wekken de indruk dat de voedselveiligheid vooral wordt gebruikt als een nieuw voorwendsel om op aloude manier het bevoegdhedenpakket van de Commissie uit te breiden, ten koste van de nationale instanties en de veiligheid van de burgers.
Het verslag neemt zonder slag of stoot de door de Commissie gewenste woordwijzigingen over: het gaat niet meer om een Europees bureau, maar om een autoriteit.
De benoeming van de directeur van de autoriteit door de Commissie vindt het verslag heel normaal: het is ongetwijfeld de beste manier om de onafhankelijkheid ervan te garanderen!
De zetel te Brussel van de autoriteit vormt geen enkel probleem: hierdoor zal zij heel dicht in de buurt zijn van de Commissiediensten en dus volkomen "ontvankelijk" (sic) zijn voor hun behoeften, zoals het Witboek aanbeveelt.
Aan de andere kant moet de autoriteit "bevoegd zijn tot het eisen" van verslagen, statistieken en documenten van de lidstaten.
In punt 6 van het verslag wordt dan weer op klassieke wijze de onvermijdelijke overdracht van bevoegdheden aangekondigd.
Achter het ogenschijnlijke en ongetwijfeld oprechte streven tot versterking van de voedselveiligheid in Europa, gaat dus weer de bekende logica schuil, de logica van de betutteling van de lidstaten, zowel hier als op andere terreinen, van de uitholling van de bevoegdheden en de efficiëntie van de nationale instanties ten gunste van een grote, logge en slappe Europese instelling die theoretisch weliswaar onafhankelijk is maar in werkelijkheid gecontroleerd wordt door de Commissie en haar grenzeloze vrije-marktfilosofie.
De Europese autoriteit voor voedselveiligheid zal enkel de bevoegdheid hebben tot het maken van wetenschappelijke analyses van de risico' s voor voedselveiligheid, en zal dus niet belast worden met het politieke beheer van deze risico's.
Deze bevoegdheden moeten duidelijk worden ingeperkt.
Wij hadden overigens de voorkeur gegeven aan een "bureau".
Op termijn krijgt de autoriteit ook het beheer over het vroegtijdig waarschuwingssysteem (VWS) dat informatie van de lidstaten en de Europese Commissie verzamelt. Als dusdanig zal zij ook als coördinator fungeren tussen de nationale bureaus.
Wij staan wantrouwig tegenover deze term die overeenkomstig de woordenschat van het perfecte commissarisje synoniem is met autoritaire harmonisatiebevelen.
Is het bijvoorbeeld niet voorzien dat de autoriteit op termijn ook het beheer krijgt over de voedingstaken van het VWS?
Daarom heb ik mij van stemming onthouden.
Van mijn kant heb ik geen behoefte aan een autoriteit om mijn vertrouwen te herstellen.
In Frankrijk hebben we het AFSSA, een instelling waarin ik vertrouwen heb en waarvan de adviezen, met name in het kader van de gekkekoeienziekte, betrouwbaar zijn gebleken.
Wij hebben voor amendement 15 gestemd omdat we zeer veel belang hechten aan de bescherming van het Europees cultureel erfgoed op het vlak van lokale voedselproductie.
Wij zijn echter bevreesd dat de genoemde middelen ter bescherming van de lokale voedselproductie averechts zullen werken.
Zijn vergunningen en certificaten niet juist een middel om het in het begin van overweging I vermelde principe te omzeilen?
De kleine lokale producenten zullen er geen toegang toe hebben vanwege de bureaucratische rompslomp, de ingewikkeldheid en de kosten van dergelijke certificaten.
Wij hebben tegen amendement 7 gestemd omdat dit het domein van de risicobeoordeling verlaat en - nu reeds - in de richting gaat van risicobeheer.
De autoriteit behoort de staten niet te adviseren over het volgen van de een of andere controleprocedure.
Dat is niet haar taak.
(De vergadering wordt om 14.05 uur onderbroken en om 15.00 uur hervat)
Speciale administratieve regio Hongkong
Aan de orde is het verslag (A5-0284/2000) van de heer Cushnahan, namens de Commissie buitenlandse zaken, mensenrechten, gemeenschappelijke veiligheid en defensiebeleid over het eerste en tweede jaarverslag van de Europese Commissie over de speciale administratieve regio Hongkong (COM(98)796 - C4-0100/1999 - 1999/2009(COS)) (COM(2000) 294 - C5-0500/2000 - 1999/2009(COS)).
Mijnheer de Voorzitter, in september zijn er, voor de tweede keer sinds de voormalige Britse kolonie werd overgedragen aan het Chinese bewind, verkiezingen gehouden in Hongkong.
Bij de analyse van de resultaten komen een aantal verontrustende trends aan het licht waaruit blijkt dat niet alles van een leien dakje gaat.
De opkomst van de stemgerechtigden daalde van 53% in 1998 naar 43% en de steun aan de plaatselijke pro-Beijing partijen nam toe, terwijl er tegelijkertijd een opmerkelijke daling in steun aan de pro-democratische partijen te zien was.
Er zijn mijns inziens enkele redenen waarom de stemgerechtigden in Hongkong voor apathie hebben gekozen in plaats van gebruik te maken van het onlangs ingevoerde stemrecht.
Het voornaamste probleem is dat de verkiezingsprocedure, die op zich vrij en doorzichtig is, nauwelijks beschreven kan worden als een daadwerkelijk democratisch gebeuren.
Vierentwintig van de zestig zetels worden rechtstreeks gekozen op basis van het algemene kiesrecht, waaraan drie miljoen inwoners van Hongkong mogen deelnemen.
De overige 36 zetels worden gekozen door zo'n 179.000 kiezers afkomstig uit de machtige zakenwereld van Hongkong, beroepsbelangengroepen en pro-Beijing partijen.
Bovendien heeft de wetgevende macht weinig echte macht.
De enige echte macht ligt bij de hoofdbestuurder, Tung Chee-hwa en zijn regering, die in feite is aangesteld door Beijing.
De uitvoerende macht is totaal gescheiden van de wetgevende macht die meer de functie van een waakhond heeft gekregen en niet zozeer die van een echt besluitvormend orgaan.
Het gebrek aan werkelijke macht van de wetgevende instantie heeft ervoor gezorgd dat de stemmers ongemotiveerd zijn en weinig zin hebben om deel te nemen aan verkiezingen die in hun ogen niet echt democratisch zijn.
Hoewel er in de Fundamentele Wet, die de minigrondwet van Hongkong vormt, een aantal specifieke criteria zijn vastgelegd voor het houden van verkiezingen in 2004, bevat deze wetgeving niettemin bepalingen voor de mogelijke invoering van het algemeen kiesrecht, waarmee dan alle 60 zetels verkiesbaar worden gesteld voor de verkiezingen van 2008.
Er zijn echter mensen die duidelijk de macht van het grote geld willen beschermen, die weerstand bieden aan een dergelijke stap.
Zelfs als het algemeen kiesrecht ingevoerd zou worden - bij voorkeur liever eerder dan later - zouden toch nog niet alle huidige problemen opgelost worden.
Dit kiesrecht zou gepaard moeten gaan met een hervorming van de politieke instellingen van de Speciale Administratieve Regio Hongkong.
De uitvoerende macht heeft geen partijbasis in de wetgevende macht, hetgeen inhoudt dat deze twee instellingen in feite volledig gescheiden zijn van elkaar.
Omdat de uitvoerende macht dus niet echt verantwoording hoeft af te leggen aan de gekozen vertegenwoordigers en omdat de gekozen vertegenwoordigers niet over echte macht beschikken, hoeft de uitvoerende macht geen verantwoording af te leggen voor zijn politieke woorden en daden.
Er dient aandacht te worden besteed aan de wijziging van de regels waaraan de uitvoerende en de wetgevende macht zich moeten houden. Dat is de enige manier om een werkbare onderlinge verhouding te waarborgen.
Er zijn nog meer zaken die moeten worden onderzocht.
De wijze van aanstelling van mensen voor topfuncties zou hieronder kunnen vallen: moeten dit politieke posten zijn, of moeten hiervoor ambtenaren worden aangesteld?
Afgezien van deze problemen wordt ook de groeiende Chinese bemoeienis met de zaken van Hongkong steeds zorgwekkender.
De rechtsstaat is de hoeksteen van het beleid "een land, twee systemen".
Drie recente, controversiële rechtszaken hebben vergaande gevolgen gehad voor de integriteit van de rechtsstaat en uiteindelijk voor de autonomie van Hongkong zelf.
Twee ervan hebben geleid tot terechtstelling van personen die misdaden hadden begaan in Hongkong, waar de doodstraf is afgeschaft.
De derde zaak had betrekking op een vonnis van het hoogste gerechtshof van Hong Kong over een controversiële immigratiewet waarin sprake was van verblijfsrechten in Hongkong van kinderen van Chinese ouders die zelf de status van ingezetenen van Hongkong hebben.
De regering van Hongkong was ontevreden over het liberale vonnis en richtte zich tot de Chinese autoriteiten om de Fundamentele Wet opnieuw te interpreteren.
Vele waarnemers vinden dat daarmee een zorgwekkend precedent is geschapen waardoor China in staat wordt gesteld om telkens interpretaties te geven van de Fundamentele Wet als een plaatselijke rechter een beslissing neemt die ofwel de regering van Hongkong of de politici van het vasteland niet aanstaat.
De situatie werd nog verergerd doordat overheidsambtenaren van het vasteland probeerden in te grijpen in de persvrijheid en de handelsrelatie van Hongkong met Taiwan na de recente Taiwanese verkiezingen.
Met betrekking tot mijn opmerkingen over de dominante rol van de familie Li Ka-shin - waarvoor vandaag veel belangstelling bestond in de media van Hongkong - in enkele sectoren van de economie van Hongkong, wil ik er op wijzen dat ik deze kwestie heb aangeroerd omdat deze zaak aan mij is voorgelegd door vooraanstaande persoonlijkheden in Hongkong, en het onderwerp was van een uitgebreide discussie in de media toen ik onlangs zelf in Hongkong was.
Ik wil ook graag de kwestie van visumvrije toegang ter sprake brengen.
Ik vind het erg vervelend dat dit door een aantal regeringen is tegengehouden.
Als we echt geloven in de benadering van "een land, twee systemen", dan is dit de enige manier om dit voor elkaar te krijgen.
De mensen met een paspoort uit Hongkong moeten zonder enige restrictie visumvrije toegang worden gegeven.
Tot nu toe heb ik me gericht op de negatieve aspecten.
Ondanks deze zorgwekkende gebeurtenissen ben ik toch niet overwegend pessimistisch over de toekomst van Hongkong.
Het concept van "een land, twee systemen" blijft redelijk intact, maar als dit mocht falen, zal het nog moeilijker wordt om het probleem tussen China en Taiwan op te lossen. Dat is eigenlijk het probleem.
Tenslotte wil ik al degenen bedanken die deel hebben genomen aan de bespreking van dit verslag: mijn collega's van de Commissie buitenlandse zaken, mensenrechten, gemeenschappelijke veiligheids- en defensiebeleid, en het secretariaat van de Commissie van buitenlandse zaken, in het bijzonder mevrouw Opacic, en de commissaris.
Voorzitter, als rapporteur voor advies van de Commissie industrie, externe handel en onderzoek wil ik toch graag nog eens wijzen op het belang van Hongkong voor de internationale handel.
Reeds in 1997 was Hongkong achtste op de wereldranglijst van belangrijke handelsmogendheden en de tiende handelspartner van de Europese Unie.
Sindsdien en ondanks de Aziatische financiële crisis is de handelsrelatie tussen de Europese Unie en Hongkong er danig op vooruit gegaan.
Wat betreft de betrekkingen tussen Hongkong en zijn internationale handelspartners, meer bepaald de Wereldhandelsorganisatie, delen de EU en Hongkong een aantal gemeenschappelijke doelstellingen en werken beide heel nauw samen, hetgeen nuttig is met het oog op de volgende handelsronde.
In mijn advies wijs ik op de belangrijke rol die Hongkong kan spelen bij de toetreding van China tot de Wereldhandelsorganisatie.
Hongkong kan aan China tonen hoe een open, volledig geïntegreerde markt een leidinggevende rol kan spelen in de regio en op die manier economische ontwikkeling en duurzame groei kan bereiken.
Aangezien Hongkong daarenboven een belangrijk afzetgebied is voor China, kan Hongkong zijn invloed uitoefenen op de economische hervormingen in China.
Om die reden, collega's, moeten wij wijzen op het belang van een hechtere samenwerking tussen de Europese Unie en Hongkong op financieel gebied en op het vlak van handel en directe buitenlandse investeringen.
Hongkong sloot de voorbije jaren heel wat bilaterale akkoorden.
Wij mogen niet vergeten dat in het kader van het EU-China-akkoord met betrekking tot de eventuele toetreding van China tot de Wereldhandelsorganisatie, deze bilaterale akkoorden opnieuw moeten worden onderzocht.
Hoewel wij op economisch vlak terecht mogen spreken van een succes moet ik hier toch nog wijzen op enkele minpunten, namelijk de bescherming van de intellectuele eigendomsrechten blijft een groot probleem.
Onze bedrijven worden nog steeds geconfronteerd met schendingen van het auteursrecht en het vervaardigen en het verkopen van namaakproducten.
Ook op sociaal vlak hebben wij zorgen.
De arbeidsomstandigheden zouden immers, vooral voor de gastarbeiders, te wensen overlaten.
Wat het onderzoek betreft, moeten wij erop aandringen dat Hongkong én de Europese Unie in de talrijke projecten die op stapel staan een volwaardige rol spelen.
Ik wil allereerst de heer Cushnahan van harte gelukwensen met het uitstekend werk dat hij voor dit uiterst belangrijke vraagstuk heeft verricht.
Het verheugt mij dat commissaris Patten vandaag hier aanwezig is. Ik heb grote waardering voor hem, voor zijn standpunten en zijn activiteiten als gouverneur van Hongkong.
Ik wil kort stil blijven staan bij twee van de mijns inziens talrijke belangrijke punten.
Het eerste punt betreft een zuiver juridisch vraagstuk.
Volgens mij zijn wij het er allemaal over eens dat als met de door de heer Cushnahan in zijn verslag genoemde activiteiten het beginsel van de rechtsstaat wordt geschonden - dat de grondslag zou moeten zijn voor het juridisch en grondwettelijk kader van Hongkong - het meer algemene beginsel van "een land, twee systemen" op de helling komt te staan, ofschoon de verdere ontwikkeling van Hongkong juist op dit beginsel is gefundeerd.
Mijn tweede opmerking houdt verband met de gevaren voor de persvrijheid.
Als men wil dat het beginsel van "een land, twee systemen" zich op juiste manier ontwikkelt - en dit was in feite een revolutie in de internationale betrekkingen omdat hiermee een nieuwe leerstelling werd verkondigd - moet men zorgen voor bescherming en eerbiediging van de persvrijheid.
Weet u waarom?
Omdat alleen met persvrijheid de voorstellen naar buiten kunnen treden en de situaties aan de orde kunnen worden gesteld die ervoor kunnen zorgen dat alles binnen het door ons allen gewenste democratisch kader blijft.
Mijnheer de Voorzitter, ook ik wil de heer Cushnahan graag feliciteren met zijn verslag.
Ik ben hem dankbaar voor het feit dat hij wederom zo flexibel is geweest bij het schrijven van dit verslag en bereid was zijn collega's erbij te betrekken. Nu hoeven wij tenminste geen langdurige amenderingsprocedure te volgen, daar al overeenstemming kon worden bereikt bij het opstellen van het verslag.
Wederom zagen wij dat de machtsoverdracht in Hongkong in grote lijnen erg goed is verlopen en enkele pessimistischere voorspellingen werden gelogenstraft.
Elke week vinden er nog demonstraties plaats in Hongkong; er worden bewegingen toegestaan in Hongkong die in China niet worden toegelaten; de economie heeft een moeilijke tijd doorstaan maar gedijt nog steeds en, zoals de heer De Clercq al aangaf, is het WTO-lidmaatschap van China in feite een kans voor Hongkong, vooral gezien de enorm krachtige financiële dienstensector en vanwege het feit dat een groot deel van de fabricageprocessen al naar China is verplaatst.
De heer Cushnahan heeft er echter al op gewezen dat er nog steeds onrustbarende kwesties bestaan. Deze worden duidelijk uiteengezet in zijn verslag, dus ik hoef deze nu niet te noemen.
Wel wil ik een of twee voorbeelden geven.
Het voorval dat het Chinese nieuwsagentschap mevrouw Anson Chan en de ambtenaren vertelde dat ze de hoofdbestuurder beter moesten steunen is in mijn ogen een inmenging in de zaken van een ander land.
De diverse berichten van zakenlieden dat zij onder druk worden gezet om geen handel met Taiwan te voeren zijn ook zorgwekkend.
Het recente ontslag of de overplaatsing van een van de directeuren van Radio-Televisie Hongkong lijkt het gevolg te zijn van druk vanuit het vasteland.
Al deze zaken zijn op zichzelf nog niet zo belangrijk, want zij maken deel uit van een normale machtsstrijd die je wel vaker ziet, als Hongkong maar een basis had met een goed functionerend, democratisch systeem dat bestand is tegen dit soort druk.
Wij moeten er echter rekening mee houden dat de democratie in Hongkong niet de richting uitgaat die wij graag hadden gezien.
We hebben reeds horen vertellen over het onbillijk kiesstelsel.
Zoals een adviseur van de voormalige gouverneur ons onlangs in de Financial Times liet weten, is duidelijk de achteruitgang in de reglementering sedert 1997 merkbaar.
Als je echter ziet dat iemand al Christine Loh ontslag neemt omdat haar werk in de wetgevende instelling geen zin meer heeft, is dat voor mij een duidelijk teken dat er iets mis is.
Het voorspelt ook niet veel goeds voor de toekomst als een medewerker van de hoofdbestuurder beschuldigd wordt van inmenging in opiniepeilingen.
Het is niet alleen maar een kwestie van een aantal afzonderlijke feiten.
Er moet nog heel wat gemoderniseerd worden in Hongkong, en dat kan alleen gebeuren als er een consensus is. Daarvoor is de "top-down"structuur in het Hongkong van nu echter slecht uitgerust.
We erkennen dat de overdracht soepel is verlopen, maar er blijft een aantal zaken dat wij in de gaten moeten houden.
Ik hoop dat wij door kunnen gaan met deze jaarverslagen en deze verslagen van het Parlement zodat we de situatie in Hongkong op de voet kunnen volgen.
Mijnheer de Voorzitter, ik wil John Cushnahan ook graag feliciteren met zijn verslag.
Ik benijd hem dat hij de gelegenheid heeft gekregen om dit op te stellen.
Als ik al van iets uit het verslag een punt zou maken, dan is dat wel van de kwestie in verband met het evenwicht en het perspectief.
Ziet men het glas half vol of half leeg?
De heer Cushnahan wijst terecht op drie rechtszaken die reden tot zorg gaven.
Hij wijst terecht op het gebrek aan vooruitgang bij de invoering van het algemeen kiesrecht voor de verkiezing van de hoofdbestuurder, de discriminatie tegen bedrijven die handelsrelaties met Taiwan hebben, en op het afnemende vertrouwen in het politieke bestel.
Dit zijn inderdaad serieuze uitdagingen en hoe dankbaar wij ook moeten zijn dat alles zo goed is gegaan, moeten we ons niettemin toch blijven bekommeren om het feit dat er geen grotere vooruitgang is gemaakt.
Voor al degenen die met mij geloven dat de grootste uitdaging van de 21e eeuw de democratisering van China is, is Hongkong vanzelfsprekend een fascinerend experiment.
Ik zou graag iets vernemen van de commissaris over de top die de heer Prodi vorige week had met de Chinezen en ik ben benieuwd of Hongkong ook onderwerp van gesprek is geweest.
Democratie en rechtsstaat kunnen niet worden bereikt als het Westen niet vastbesloten zijn stem laat horen.
Mijns inziens blijft de Europese Unie qua prestaties op dit gebied ver achter bij de Verenigde Staten van Amerika.
Ik weet dat onze lidstaten het moeilijk vinden om de Chinezen aan te spreken op kwesties van mensenrechten omdat zij bang zijn voor economische sancties als vergeldingsmaatregel, maar als er een gebied is waarop West-Europa vierkant achter de Europese vlag zou kunnen gaan staan, dan is dat toch zeker op dit gebied.
Als de mensenrechten moeten worden aangekaart, moeten wij de Verenigde Staten evenaren.
Op de ASEM-top van vorige week is men tot overeenstemming gekomen over een verklaring waarin onder andere de bevordering van de mensenrechten als doel van de Aziatisch-Europese samenwerking omschreven wordt.
Dat is al een stap vooruit, maar we moeten ons richten tot de Commissie en aandringen op een actievere betrokkenheid op dit gebied. Nergens zal men van een dergelijke aanpak meer kunnen profiteren dan in Hongkong.
Mijnheer de Voorzitter, met instemming en waardering heeft onze fractie kennis genomen van het verslag van collega Cushnahan.
Naast de globale tevredenheid over het functioneren van het "een land, twee systemen"beleid delen wij de oproep tot permanente waakzaamheid. Deze is geboden na zorgwekkende voorvallen.
Als eerste spreken wij onze verontrusting uit over het besluit van de Hongkongse regering om een interpretatie van de Fundamentele Wet van 1990 aan te vragen bij het Permanente Comité van het Nationale Volkscongres.
Het vetorecht dat China hierdoor over besluiten van rechtbanken in Hongkong zou kunnen krijgen, stelt de juridische autonomie van de Speciale Administratieve Regio ter discussie.
Dit is te meer zorgelijk omdat de regering in Hongkong niet op een democratisch gekozen meerderheid stoelt.
De verkiezingen voor de Wetgevende Raad een maand geleden demonstreerden opnieuw het democratisch deficit.
De kiezers toonden hun minachting voor het systeem, waarin slechts 24 van de 60 zetels gevuld werden met direct verkozenen.
Dat verklaart mede de lage opkomst, 43,6%.
Dat een 800 leden tellend kiescollege vervolgens beslist over de bezetting van zes zetels en slechts 175.000 zakenlieden het recht hebben om de andere helft van het parlement te kiezen, maakt de verkiezingen tot een farce.
Daardoor wordt de kloof tussen arm en rijk niet alleen in stand gehouden, maar ook vergroot.
Wij opteren dan ook voor spoedige invoering van rechtstreekse verkiezingen, ten laatste in 2008, wanneer er geen wettelijke belemmeringen meer zijn.
Ten slotte, mijnheer de Voorzitter, bepleiten wij voortdurende waakzaamheid met betrekking tot de persvrijheid, de noodzaak van wetten inzake eerlijke concurrentie en de mogelijkheid tot een open handelsrelatie van Hongkong met Taiwan.
Op deze basis bevelen wij een stimulerend handelsbeleid ten aanzien van Hongkong aan.
Ik ben verheugd dat ik dit verslag mag becommentariëren en prijs het uitstekende werk van mijn geachte vriend, John Cushnahan.
Wij zijn oude vrienden en, wat nog belangrijker is, oude vrienden van Hongkong.
Wij spreken beiden met, wat ik met een understatement zou kunnen beschrijven als een zekere mate aan kennis van die opmerkelijke gemeenschap.
Dit was een kort debat, maar we hebben een aantal uitstekende en goed onderbouwde toespraken gehoord.
Ik was dankbaar voor de aardige dingen die de geachte heer Dimitrakopoulos zei over mijn verblijf in Hongkong.
Ik ben het er met hem over eens dat vrijheid van meningsuiting en een sterke positie van de media erg belangrijk zijn, en als ik afga op mijn ervaringen van vorige week hebben de media nog steeds - in ieder geval de schriftelijke media - een zeer sterke positie.
De heer Watson maakte duidelijk dat we ons bij hetgeen wij zeggen over Hongkong, of over andere kwesties, niet geremd zouden moeten voelen door onze handelsrelatie met China.
Ik ben altijd verrast als mensen het tegendeel beweren, temeer daar uit de meest recente cijfers blijkt dat China vorig jaar ten opzichte van de Europese Unie een handelsoverschot had van 30 miljard euro.
In de eerste helft van dit jaar was het overschot 20 miljard euro en het ziet ernaar uit dat het voor het hele jaar zal oplopen tot 40 miljard euro, dus, zacht uitgedrukt, het is zaak de handelskwesties in perspectief te houden.
Het komt goed uit dat het debat vandaag plaatsvindt, want ik ben vorige week nog in Hongkong geweest. Het was mijn derde bezoek vanaf het moment dat ik mijn functie als gouverneur heb neergelegd, en mijn eerste volledige werkbezoek als commissaris.
Ik kan het Parlement uit eerste hand meedelen dat, zoals enkele geachte leden al hebben vermeld, er inderdaad een aantal problemen bestaat.
Hongkong blijft niettemin een vrije samenleving, zonder twijfel een van de meest vrije samenlevingen in Azië. Dit blijkt duidelijk uit de jaarverslagen van zowel de Commissie als het Parlement.
Het geheim van het grote succes van Hongkong is altijd al de fusie geweest tussen de ondernemerscultuur van China en Hongkong en de kenmerken van een op de rechtsstaat gefundeerde, vrije en open samenleving.
Het in de gezamenlijke verklaring vastgelegde concept van "een land, twee systemen" is zodanig uitgewerkt dat deze speciale mix blijft gehandhaafd, een mix tussen een onafhankelijke rechtsspraak, een vlekkeloze overheid, nul-tolerantie tegen corruptie, en vrije pers aan de ene kant en markteconomie aan de andere kant.
Zoals uit onze beide verslagen duidelijk wordt, is het tot dusver over de grote linie gelukt om deze mix in stand te houden en ik deel de mening in het verslag van de geachte rapporteur dat de grondbeginselen van de regeling redelijk goed intact zijn gebleven.
We moeten wel beseffen dat Hongkong een aantal gedenkwaardige jaren heeft doorgemaakt.
Niet alleen heeft Hongkong de soevereiniteitsoverdracht moeten doorstaan, maar onmiddellijk na de verwisseling van de vlaggen werd Hongkong, net als de rest van Azië, getroffen door een financiële crisis.
Het getuigt van de kracht en veerkracht van de mensen van Hongkong dat zij ook tijdens deze tumultueuze gebeurtenissen gewoon zijn doorgegaan met hun werk. Dit verbaast mij ook niet echt.
Velen van hen zijn voormalige vluchtelingen of de zonen en dochters van vluchtelingen. Zij zijn eraan gewend om zaken aan te pakken en tegenslag te boven te komen.
Ik ben zeer ingenomen met het feit dat de economie van Hongkong zich nu na een aantal moeilijke jaren sterk begint te herstellen.
Dit herstel is deels te danken aan de professionaliteit van het uitmuntend ambtenarenapparaat van Hongkong, en zeker niet in de laatste plaats aan de hoofdsecretaris en de financiële secretaris, die Tung Chee Hwa met dezelfde deskundigheid en toewijding hebben gediend als mij indertijd.
Hongkong beschikt over een uitstekende overheid en het zou fijn geweest zijn als dat de basis was geweest van het Xinhwa-verslag waaraan de rapporteur refereerde.
In grote lijnen verloopt alles goed, maar er zijn natuurlijk vraagstukken die reden tot ongerustheid geven bij veel vrienden van Hongkong.
Beide verslagen behandelen deze zaken onomwonden.
Beide verslagen noemen in het bijzonder de vonnissen die eerder dit jaar zijn gewezen in de zaken in verband met verblijfsrecht.
Dat was een belangrijke kwestie.
Wij hebben hier aandacht voor gevraagd en wij zullen erop aan blijven dringen dat de manier waarop deze zaak was aangepakt, vooral de betrokkenheid van Beijing, een absolute uitzondering moet blijven.
Er zijn ook andere kwesties geweest, zoals de recente controverse rond academische vrijheid en de nog recentere kwestie over de verordening inzake openbare orde, waarbij een voorlopige wetgeving in de plaats kwam van de meer liberale regeling die mijn bestuur had nagelaten. Deze voorlopig wetgeving is namelijk heel wat minder liberaal.
Ik geef daar verder geen commentaar op, maar ik vind het wel geruststellend dat de publieke opinie in Hongkong nog steeds duidelijk maakt dat het haar vrijheden en rechten zeer serieus neemt.
Dat geldt ook voor de media, zoals ik al eerder zei.
Het succes op lange termijn van "een land, twee systemen" was altijd al afhankelijk van de bereidheid van de mensen van Hongkong om op te komen voor hun rechten en vrijheden; tot dusver hebben ze op allerlei manieren laten zien dat ze vastbesloten zijn dat ook te doen.
Er zijn een of twee specifieke kwesties in onze bilaterale verhouding waarnaar in beide verslagen wordt verwezen.
Een daarvan is de visumvrije toegang tot de Europese Unie voor paspoorthouders van de Speciale Administratieve Regio Hongkong.
Deze kwestie doet zich in dezelfde mate met Macao voor. Zowel de Commissie als de rapporteur geven steun aan visumvrije toegang.
Deze kwestie diende zich afgelopen weken tijdens mijn bezoek een aantal keren aan.
Op dat moment heb ik, net als nu, er geen enkele twijfel over laten bestaan dat ik visumvrije toegang ten zeerste steun.
Een aantal lidstaten maakt zich zorgen.
Deze zorgen zijn echter absoluut misplaatst.
Zij vinden hun oorsprong in de ongerustheid over illegale immigratie vanuit het vasteland China, en niet zozeer uit de speciale administratieve regio's Hongkong of Macao.
Wij zijn nog steeds helemaal tevreden over de integriteit van de grenscontroles ter plaatse en over de integriteit van de SAR-procedures voor paspoortafgifte.
De visumwerkgroep van de Raad die het systeem heeft geïnspecteerd, was, als ik het goed heb begrepen, onder de indruk.
Ik hoop dat wij bereid zijn visumvrije toegang te verlenen.
Ik hoop ook dat wij in staat zullen zijn de florerende economische banden met Hongkong te verstevigen, mede door middel van intensiever samenwerking op andere gebieden, zoals onderwijs en milieu.
Wij zullen proberen de toepassing van de bestaande instrumenten van de Europese Gemeenschap in Hongkong te bevorderen, bijvoorbeeld middels deelname aan het EG-kaderprogramma voor onderzoek, zoals in het verslag van de geachte rapporteur wordt aanbevolen.
Er staan nog enkele aanbevelingen in het verslag die mijn ambtenaren nauwgezet zullen bestuderen.
Ik wil graag nog iets zeggen over piraterij op het gebied van intellectuele eigendom waaraan de heer De Clercq heeft gerefereerd.
Dit is al jarenlang een probleem.
Mijn bestuur had al heel krachtige maatregelen genomen om deze zaak aan te pakken, en het huidige bestuur neemt momenteel ook uitermate sterke maatregelen hiertegen, onder leiding van de nieuwe directeur van de douanedienst, die ik overigens vrij goed ken omdat hij een aantal jaren als privé-secretaris voor mij heeft gewerkt.
Iedereen is onder de indruk van de leiderscapaciteiten waar hij bij de aanpak van dit ongetwijfeld ernstige probleem voor het bedrijfsleven blijk van geeft.
Tenslotte zijn wij het absoluut met het Parlement eens dat dit toezicht - uw toezicht en ons toezicht - waardevol is en moet worden voortgezet.
Wij hebben niet de intentie ons te mengen in de zaken van Hongkong, maar de internationale gemeenschap, en de Europese Unie in het bijzonder, hebben een tamelijk groot belang in Hongkong. De voortzetting van de rechten en vrijheden van Hongkong zijn vastgelegd in een verdrag dat is ingediend bij de Verenigde Naties.
Wij blijven belangstelling houden voor Hongkong.
Deze gemeenschap heeft over de hele wereld bewondering gewekt met haar prestaties, en doet dat nog steeds tot grote tevredenheid van de laatste gouverneur van Hongkong.
Hartelijk dank, commissaris Patten.
Het debat is gesloten.
De stemming vindt morgen om 10.00 uur plaats.
Samenwerking met ACS-landen die bij gewapende conflicten betrokken zijn
Aan de orde is het verslag (A5-296/2000) van de heer Van Hecke, namens de Commissie buitenlandse zaken, mensenrechten, gemeenschappelijke veiligheid en defensiebeleid over de mededeling van de Commissie aan de Raad en het Europees Parlement over samenwerking met ACS-landen die bij gewapende conflicten betrokken zijn (COM(1999) 240 - C5-0115/1999 - 1999/2118(COS)).
Voorzitter, de mededeling van de Commissie waarover wij het hier hebben werd anderhalf jaar geleden gepubliceerd naar aanleiding van het uitbreken van de oorlog in Centraal-Afrika.
Bij gebrek aan consensus is zij al die tijd blijven liggen in de Raad.
Sindsdien zijn in de Kongolese oorlog al naar schatting 1,2 miljoen mensen omgekomen.
In mijn verslag probeer ik bescheiden een aantal voorstellen te formuleren om een einde te helpen maken aan de spiraal van geweld en onderontwikkeling waarin veel van onze ACS-partners zijn terechtgekomen.
Voorstellen ook die moeten vermijden dat Europese fondsen worden misbruikt om de oorlogsmachine te financieren.
Mijn verslag valt samen te vatten in drie C's: conditionaliteit, coherentie en controle.
Meer dan tot nu toe het geval is, moet er een duidelijke band bestaan tussen financiële hulp en schuldverlichting enerzijds, en goed bestuur, democratie, respect voor de mensenrechten en de rechtsstaat anderzijds.
Ik pleit zelfs voor het vastleggen van een plafond voor militaire uitgaven in de ACS-landen waarboven niet langer hulp- en schuldverlichting wordt toegekend.
Als deze voorwaarden niet zijn vervuld, dan moet de Europese Unie aangepaste maatregelen durven treffen, gaande van diplomatieke druk en het opschorten van hulp tot sancties met een voorkeur voor wapen- en diamantembargo's of zogenaamde smart sanctions die de heersende elites en niet de bevolking treffen.
Ik zou ook bij de Commissie in dat verband willen aandringen, op het hanteren van éénduidige criteria voor de opschorting van hulp.
Het zou, geloof ik, bijzonder nuttig zijn om in het kader van artikel 96 van het Cotonou-akkoord een lijst op te stellen van alle mogelijke inbreuken op dit akkoord.
Momenteel kan ik mij niet van de indruk ontdoen dat de Commissie te veel een ad hoc aanpak hanteert, die haar het verwijt kan opleveren met twee maten en twee gewichten te werken.
Naast conditionaliteit ligt de klemtoon op meer coherentie, meer coherentie tussen het Lomé-spoor en het GBVB-spoor en tussen het beleid van de Unie en het beleid van de lidstaten.
Situaties, zoals in het geval van Ethiopië, waarbij de Europese Commissie en sommige lidstaten de hulp bevroren hebben, terwijl andere lidstaten nieuwe programma's hebben opgestart, moet absoluut worden vermeden.
Daarnaast is er dringend nood aan een strengere controle op het gebruik van Europees geld.
ACS-landen betrokken bij gewapende conflicten moeten de Wereldbank en het IMF volledige inzage verschaffen in hun boekhouding.
Waar Europees ontwikkelingsgeld wordt gebruikt voor de aankoop van wapens, moet de structurele hulp onverwijld worden opgeschort.
Op dat vlak kan Europa niet streng genoeg zijn.
Dat alles mag, denk ik, de aandacht niet afleiden van één van de hoofdopdrachten van de Europese Unie: conflictpreventie.
Zoals Rwanda en Ethiopië hebben aangetoond, ontbreekt het meestal niet aan alarmsignalen, maar wordt daar niet altijd adequaat en tijdig op gereageerd.
Daarom is het van belang de oorzaken van de problemen vroegtijdig aan te pakken.
Conflictpreventie omvat ook armoedebestrijding, het versterken van de democratie en de burgermaatschappij, een betere controle op de illegale wapenhandel, de oprichting van een Afrikaanse vredesmacht, een internationale regeling voor het gebruik van huurlingenlegers en een betere controle op het wereldwijde verbod op kindsoldaten.
Ik pleit trouwens, Voorzitter, in mijn verslag ook voor een grotere betrokkenheid van het Europees Parlement.
Het lijkt mij essentieel dat wij meer inspraak verwerven over het bevriezen of ontdooien van de hulp.
Voorzitter, ik hoop dat de Raad deze belangrijke mededeling die nog geïnspireerd werd door gewezen commissaris Deus Pinheiro, niet opnieuw naar de Griekse kalender zal verwijzen.
Willen wij echt een bijdrage leveren aan een vredesregeling in Centraal-Afrika, dan moet er nu krachtdadig en coherent worden opgetreden, dan moet de hulp worden geconditioneerd en moet er een totaal wapenembargo komen voor het gebied van de Grote Meren.
Ontwikkelingsgeld mag onder geen enkel beding worden afgeleid naar de oorlog.
Dit is onaanvaardbaar, zowel ten aanzien van de getroffen bevolking als ten aanzien van de Europese belastingbetaler.
Mijnheer de Voorzitter, mijnheer de commissaris, geachte collega's, namens de Commissie ontwikkelingssamenwerking wil ik nog een paar bedenkingen toevoegen aan de behartigenswaardige zaken die door de heer Van Hecke als rapporteur reeds aan de orde werden gesteld.
Ik kan hem in elk opzicht bijtreden, namens heel de commissie overigens, en ik wil hem ook danken voor de constructieve samenwerking die het mogelijk heeft gemaakt dat alle amendementen van de Commissie ontwikkelingssamenwerking reeds werden geïncorporeerd in de tekst, zodat de voorzitter tevreden zal kunnen zijn.
Hij zal niet veel stemmingen moeten afwerken.
De bedenkingen die ik vandaag aan u ter overweging wil geven, mijnheer de commissaris, hebben vooral te maken met de praktijk.
Vandaag nog lazen wij in onze kranten dat het nu weer slecht gaat in Ivoorkust, dat onze eigen mensen die daar aanwezig zijn om de verkiezingen te verslaan gevaar lopen betrokken te worden in een nieuw gewapend intern conflict.
Wij stellen ons vragen over de coherentie van het beleid van de Commissie en van de Raad, wiens afwezigheid ik hier nogmaals betreur.
Terwijl in september 1998 werd overeengekomen geen budgettaire hulp te verstrekken aan landen in oorlog werd in maart 2000 door de Commissie 110 miljoen euro aan Rwanda verstrekt, terwijl dit land aanzienlijke delen van de democratische republiek Kongo bezet houdt, in weerwil van de vredesakkoorden.
Ik weet wel dat er in dat conflict velen zijn met boter op hun hoofd.
Maar is men dan niet strenger voor de DRC van Kabila dan voor Oeganda.
Is men niet strenger voor Zimbabwe dan voor Rwanda.
Ik heb de indruk dat dat duidelijk wel het geval is, want in de praktijk wordt een politiek van twee maten en twee gewichten toegepast tegenover landen die zelfs in één gewapend conflict verwikkeld zijn.
Sommigen worden bijna onvoorwaardelijk gesteund door de Europese Unie, het IMF en anderen.
Andere landen krijgen hulp onder strenge voorwaarden.
Dat beïnvloedt soms rechtstreeks de machtsverhoudingen tussen bij één en hetzelfde conflict betrokken landen.
Laat het mij duidelijk zeggen: ik ben tegen elke vorm van budgettaire hulp aan oorlogvoerende landen, want meestal wordt die hulp dan toch rechtstreeks of onrechtstreeks gebruikt voor de aankoop van wapens.
Hier is een tweede zere teen in onze Europese beleidsvorming.
De wapenexport verdient hier een vermelding wegens absolute medeschuldigheid aan de verschillende conflicten.
Niet alleen de illegale wapenhandel floreert, maar ook de gecontroleerde wapenhandel heeft meer oog voor "de eerlijke concurrentie" van de wapenhandelaren onderling dan voor de vrede die wij bepleiten.
Het geeft ons ook de kans de concepten en gedragsregels te verduidelijken die wij in het kader van onze samenwerking met de ACS-landen in bepaalde situaties hanteren. Een dergelijke situatie vormde de aanleiding voor de mededeling van de Commissie en de verslagen van de collega's Van Hecke en Maes, die ingaan op de vraag wat er moet gebeuren wanneer een geassocieerd land bij een gewapend conflict is betrokken.
Inhakend op hetgeen de rapporteurs hierover opmerkten, lijkt het ons onvermijdelijk dat de Unie haar steunprogramma's onder andere herziet als de betrokken landen in oorlog zijn, om te vermijden dat de toegewezen middelen worden gebruikt om militaire activiteiten te financieren.
In principe moet onze steun ook worden heroverwogen als landen of regimes militaire expedities in buurlanden op touw zetten of buitensporig veel geld aan wapens uitgeven, of die middelen besteden om de individuele - of minderheidsrechten in hun land te beknotten.
Wij moeten artikel 11 van het nieuwe Verdrag goed in het oog houden. Daarin staat dat Europa een beleid zal voeren dat op de bevordering van vrede en het voorkomen en oplossen van gewapende conflicten is gericht.
Overleg tussen de strijdende partijen enerzijds, en tussen de Unie en deze partijen anderzijds moet daarbij het voornaamste instrument zijn.
Wij zijn net zo verbijsterd als mevrouw Maes over het paradoxale gedrag van de Unie, waardoor miljoenen euro's aan steun zijn toegekend aan landen die duidelijk bezig zijn een van hun buurlanden gewapenderhand te bezetten.
Het is onaanvaardbaar dat bij het uitvoeren van het steunbeleid soms op deze wijze met twee maten wordt gemeten. Wij maken ons ook zorgen over mogelijke tegenstrijdigheden tussen het optreden van de lidstaten, of van een van de lidstaten, en dat van de Unie.
Ik denk dat het wenselijk is dat het Parlement op dit gebied meer transparantie en coherentie aan de dag legt, en meer informatie en controle over dit beleid krijgt.
Wij moeten er tenslotte ook aan denken dat de vermindering of bevriezing van onze ontwikkelingshulp aan een bepaald land dat in oorlog is, vaak samen zal moeten gaan met humanitaire hulpverlening aan de bevolking van dat land, die van zulke conflicten het meest te lijden heeft.
Ook hier is de tussenkomst van betrouwbare NGO's weer onmisbaar om zulke programma's succesvol en doelmatig uit te voeren.
Voorzitter, gewelddadige conflicten zijn altijd mensenwerk, hoe beestachtig ook van karakter, zijn nooit onafwendbaar zoals een natuurramp, de leiders die ze veroorzaken dragen een immense verantwoordelijkheid.
Dat is altijd zo, maar vooral in straatarme landen, daar moet de bevolking dubbel lijden, daar wordt de ontwikkeling stopgezet en jarenlange inspanningen en hulp van buitenaf tenietgedaan.
En waar gaat het om, macht veroveren of juist weigeren die af te staan?
Delfstoffen vergaren, andere etnische groepen uitmoorden, zich afscheiden of een stuk woestijn veroveren?
Vooral Afrika is een zeldzaam oorlogszuchtig continent.
Eén op de vijf Afrikanen leeft in een land dat verwikkeld is in een ernstig conflict en tot overmaat van ramp nemen de conflicten toe, zowel in aantal als in intensiteit.
De grote vraag is, waarom is dat eigenlijk zo?
Het is de politieke en morele plicht van de Europese Unie om alles te doen om conflicten in ACS-landen te voorkomen of te stoppen.
Het verslag hierover van de collega Van Hecke is mij uit het hart gegrepen.
We moeten veel strenger worden ten opzichte van onverantwoorde ACS-regimes, criteria voor stopzetting van hulp moeten duidelijk zijn, sancties dienen op maat te worden toegepast voor elk land afzonderlijk.
We moeten de machthebbers treffen en niet de bevolking, hoe moeilijk dat ook is en ons Parlement dient direct bij het besluit tot opschorting van hulp te worden betrokken.
Het is een grof schandaal als Europees ontwikkelingsgeld voor wapenaankopen wordt gebruikt.
Van hun kant zijn de EU-lidstaten die wapens leveren aan strijdende partijen mede verantwoordelijk voor het zware menselijke lijden en het vernietigen van de eigen ontwikkelingshulp.
De overeenkomst van Cotonou, mijnheer de Voorzitter, legt terecht de basis voor verdere ontwikkeling, deelneming aan de wereldhandel en politieke dialoog, maar ACS-landen die vervallen in geweld blazen die samenwerking op en schieten het Verdrag aan flarden.
Mijnheer de Voorzitter, dit verslag is mij uit het hart gegrepen en ik feliciteer de rapporteur ervan.
Er is slechts een ding waar ik mij ernstig zorgen over maak en dat ligt op het terrein waar de rapporteur het beginsel van conditionaliteit wil toepassen met betrekking tot schuldverlichting.
Op vrijwel elk ander gebied steun ik het principe van conditionaliteit.
Ik ben ervan overtuigd dat wij de verantwoordelijkheid hebben om de middelen die tot onze beschikking staan in onze internationale relaties moeten gebruiken voor de bevordering van goed bestuur, democratie en de rechtsstaat.
Terwijl deze zaken echter inderdaad richting zouden moeten geven aan ons beleid, moet er toch een belangrijk onderscheid worden gemaakt als het gaat om schuldverlichting.
De geschiedenis leert ons immers dat de verantwoordelijkheid voor de schuld zowel bij degenen ligt die een lening geven als bij degenen die de lening ontvangen Bovendien is vanaf het moment dat de oorspronkelijke leningen waren aangegaan de schuldenlast almaar blijven groeien tot een bedrag dat veel hoger ligt dan de oorspronkelijke leningen.
Veel landen betalen vele malen het bedrag dat zij ooit hebben geleend.
Sommige landen geven meer uit aan terugbetaling van schulden dan aan gezondheid en onderwijs bij elkaar, en toch zijn de mensen die lijden onder deze gewijzigde besteding van de geldmiddelen zeker niet degenen die enig voordeel hebben gehad van de oorspronkelijk verstrekte lening.
De vraag wat de zin is van kwijtschelding van schulden als de ondemocratische regeringen de fondsen gewoon voor hun eigen doeleinden gebruiken, vormt een geldig argument.
Dat kan inderdaad zo verlopen.
Maar wellicht is de kans groter dat zodra het volk van een land weet dat de schuld is kwijtgescholden, de mensen zelf meer druk uitoefenen op hun regeringen om ervoor te zorgen dat er meer geld vrijkomt voor de sociale noden.
In het verslag van de heer Van Hecke wordt gezegd dat het toepassen van het voorwaardelijkheidsconcept een consequente houding en moed vereist.
Daar ben ik het mee eens.
In het geval van schuldverlichting echter vraagt het ook om rechtvaardigheid en erkenning dat in veel gevallen de oorspronkelijke schuld al vele malen is terugbetaald.
Mijnheer de Voorzitter, het verslag van de heer Van Hecke roept een fundamentele vraag op. We moeten ons afvragen in welke mate internationale steun aan landen in conflictsituaties een factor is in datzelfde conflict en in welke mate deze zelfde steun bijdraagt aan het in stand houden van corrupte en oorlogszuchtige regimes.
Ik wil u hier twee voorbeelden geven van de onzalige gevolgen van internationale steun als die zonder enige voorwaarden wordt verstrekt. Het gaat om één van de armste en meest geplaagde gebieden van deze wereld.
Ik heb het over een land dat sinds de jaren zestig onafgebroken in staat van oorlog heeft verkeerd en een land waar nu vrede heerst, maar dan wel een vrede die zo breekbaar is dat internationale steun er - tegen alle goede bedoelingen in - gemakkelijk een einde aan kan maken. Ik doel hier op Angola en Mozambique.
In Angola voeren de regering en UNITA één van de bloedigste burgeroorlogen van Afrika. Het is helaas maar al te duidelijk dat internationale hulp, en dan vooral hulp aan de regering in Luanda, bijgedragen heeft aan de voortzetting van dit conflict.
Ik betreur het dan ook dat mijn eigen regering, die van Portugal, in deze oorlog verwikkeld is.
Die voorkeursbehandeling is gekoppeld aan de verkiezingsresultaten. Internationale hulp kan er zo dus toe bijdragen dat er een einde komt aan de vrede die enige jaren geleden zo moeizaam tot stand is gekomen, en dan zal de burgeroorlog weer oplaaien.
Dit is voor de Europese Unie en de donorlanden een belangrijke kwestie. We moeten erachter zien te komen of de internationale steun in landen als Mozambique gebruikt wordt als machtsmiddel voor een regime dat maar ternauwernood democratisch kan worden genoemd en op die wijze kan bijdragen tot het verbreken van een met veel moeite bewerkstelligde vrede.
Dit verslag roept dit soort vragen op, en we dienen daar werkelijk serieus over na te denken.
Mijnheer de Voorzitter, ik ben ook verheugd met zowel de mededeling van de Commissie als het verslag dat wij nu behandelen.
Een van de kernboodschappen hierin is de noodzaak van een consequente houding.
De Europese Unie heeft een aantal activiteiten onder haar paraplu: handel, Overeenkomst van Lomé, gemeenschappelijk buitenlands beleid en veiligheidsbeleid, extern beleid.
Een consequent beleid moet ons voornaamste doel zijn.
Ten tweede moet het voorkomen van conflicten een prioriteit worden van de Europese Unie.
De maatregelen krijgen nu hun juiste plaats.
We hebben de hoge vertegenwoordiger, we hebben de eenheid beleidsplanning en vroegtijdige waarschuwing in de Raad.
Zij moeten er nu de nadruk op leggen dat we ons moeten concentreren op conflictpreventie in plaats van op militaire interventie nadat een conflict al uit de hand is gelopen.
Wij moeten ook vooral de gepaste nadruk leggen op zaken als bijvoorbeeld gebrek van waterbronnen als oorzaak van een conflict.
Het beleid van de Commissie moet erop gericht zijn te verzekeren dat de watervoorziening wordt verbeterd, in plaats van verminderd zoals in het verleden nog wel eens placht te gebeuren.
Zoals al eerder is gezegd, moeten we het belang van goed bestuur en democratie benadrukken.
Dat moet een onderdeel vormen van het voorwaardelijkheidsbeginsel. Eveneens moeten wij van de lidstaten eisen dat zij geen politici steunen in eisen op korte termijn als zij niet voldoen aan de fundamentele voorwaarden in verband met goed bestuur en democratie.
Veel te vaak zijn wij bereid steun te verlenen aan een groep waarbij indirect een andere groep wordt benadeeld, met als gevolg dat de vrede op lange termijn hierdoor wordt geschaad.
Wat we tenslotte vanzelfsprekend moeten doen, is de stroom van wapens naar deze streken indammen, en dan niet alleen met acties tegen lichte wapens.
Ik zou graag willen zien dat, zoals ik vorige maand al in mijn verslag heb beschreven, er actie wordt ondernomen tegen wapenhandelaren in de hele Europese Unie.
In veel landen is er geen controle op de activiteiten van wapenhandelaren.
Zij kunnen vrijelijk handel drijven en in bijna elk conflict vind je wapenhandelaren achter de enorme hoeveelheid wapens.
Het is van cruciaal belang dat wij als onderdeel van de EU-gedragscode de wapenhandelaren verplichten vergunningen aan te vragen en dat wij een begin maken met de controle van hun activiteiten.
Het heeft geen zin als regering de export te controleren als men tegelijkertijd individuele personen hun gang laat gaan.
Op dezelfde wijze moeten we ook kijken naar de geautoriseerde fabricage.
Het is onvoldoende om voorschriften te hebben voor fabricage binnen de EU als bedrijven uit de EU buiten de EU kunnen produceren om zo de controle te ontlopen.
Ik ben blij met dit verslag, maar ik onderstreep dat we nergens komen als we niet bereid zijn de wapenstroom naar de conflictregio's in te dammen.
Dat vraagt om een veel hardere aanpak dan waar we tot dusver toe bereid zijn geweest.
Mijnheer de Voorzitter, het verslag trapt een open deur in door te stellen dat de uitbreiding en de intensiteit van de gewapende conflicten in Afrika dramatische vormen aannemen en voor onnoemelijk menselijk leed zorgen.
Deze begripvolle woorden zijn echter ook een manier om de directe of indirecte, maar hoe dan ook verpletterende verantwoordelijkheid van de grote Europese mogendheden in het merendeel van de conflicten in Afrika, van Rwanda tot en met Sierra Leone, te verbergen.
Zelfs als vandaag, tegen de achtergrond van de nieuwe poging tot staatsgreep in Ivoorkust en de reactie daarop van de bevolking van Abidjan, zowel Jospin als Chirac zich uitspreken tegen de coup, kunnen we onmogelijk de ogen sluiten voor het imperialistische karakter van het Franse beleid.
De banden van generaal Gueï met de Franse legerleiding zijn bekend, net als zijn connecties met een aantal grote Franse industriële concerns die in Ivoorkust volledige economische sectoren beheersen.
Parijs heeft de eerste staatsgreep van Gueï met een welwillende neutraliteit gadegeslagen.
Het heeft zelfs op schandelijke manier gezwegen over de verwerpelijke demagogische politiek van de Ivoorse leiders, die al sinds jaren de bevolking aanzetten tot etnische vijandigheden.
Het heeft zelfs gezwegen over het feit dat etnische motieven een rol spelen bij de selectie van kandidaten voor de presidentsverkiezingen, wat het rampzalige gevolg zou kunnen hebben dat de strijd om de macht ontaardt in een etnische oorlog.
Als de Europese instellingen echt iets willen doen aan de oorzaken van de problemen in Afrika, zouden ze moeten beginnen met zich te kanten tegen het beleid van de grote Europese mogendheden zelf.
Mijnheer de Voorzitter, de rapporteur moet worden gecomplimenteerd met zijn met grote wijsheid verrichte werk.
Zo'n goed voorstel vraagt er gewoon om in de praktijk gebracht te worden en wij moeten in ons eigen belang er alles aan doen om ons beleid daarop af te stemmen.
In het verslag wordt zeer terecht gewezen op onze betekenis als grootste hulpverlener aan veel ACS-landen. Dit aspect wordt nog niet voldoende op politiek niveau weerspiegeld als het gaat om het oplossen van conflicten.
Het moet als uitgangspunt van onze werkzaamheden worden beschouwd.
Daarom ben ik blij dat in het verslag met goed gevoel van eigenwaarde wordt gesproken over het belang van positieve voorwaarden.
Daar is ook alle reden toe.
Het profiel van crises is de laatste decennia aanzienlijk veranderd.
De VN die oorspronkelijk is opgericht voor conflicten tussen staten, probeert nu pas greep te krijgen op het beheersen van steeds vaker voorkomende interne crises.
Daarom heeft de Europese Unie juist nu als economische en politieke partner een grote verantwoordelijkheid en ook grote mogelijkheden om invloed op de situatie uit te oefenen.
Het lijkt de wereldwijde trend te zijn dat steeds meer conflicten een religieuze dimensie hebben: Kosovo, Tsjetsjenië, Zuid-Soedan, Nigeria, Kasjmir en, de afgelopen tijd een van de ergste, de Molukken.
In het Westen beseft men dat niet volledig.
Als er sprake is van religie, wordt bij ons al snel gedacht dat wij met een privé-kwestie te maken hebben.
In die landen worden religieuze spanningen echter voor politieke doeleinden gebruikt.
Mijnheer de Voorzitter, om dit ernstige probleem op te lossen zijn instrumenten nodig.
Een belangrijk doel is naar mijn mening een inspecteur of ombudsman voor de mensenrechten te benoemen die gespecialiseerd is in religieuze spanningen en aan de Europese Unie rapporteert.
De Europese Unie moet ook doelbewust en systematisch regeringen onder druk zetten om internationale inspecteurs voor de mensenrechten toe te laten in landen in oorlog, om een evenwichtig en neutraal onderzoek naar de conflicten te doen.
Wij moeten ook steeds blijven eisen dat de regeringen zich ertoe verplichten dat de humanitaire hulp gegarandeerd de betrokken gebieden bereikt.
Het initiatief van de Commissie van 1998 om de samenwerking met ACS-landen die betrokken zijn in een gewapend conflict te herzien en haar mededeling van mei 1999 heeft de aanzet gegeven tot een debat over de meest passende respons van de EU aan landen die bij een gewapend conflict betrokken zijn en waarmee de EU een nauwe samenwerking heeft.
Mijn collega, de heer Patten, stelde in maart van dit jaar voor dat de Raad Algemene Zaken deze mededeling in de context moest bezien van het debat over conflicten in Afrika.
De Raad Algemene Zaken concludeerde in mei dat de betrokken organen van de Raad moesten doorgaan met hun bezinning op de kwestie van ontwikkelingshulp aan landen die bij gewapende conflicten betrokken zijn, en wel op basis van de mededeling van de Commissie.
Ik betreur het dat de lidstaten de mededeling van de Commissie niet actiever ter hand hebben genomen.
Voorvallen in de Democratische Republiek Kongo en buurlanden Angola en Burundi, de Hoorn van Afrika en nu ook weer in West-Afrika, in het bijzonder in Sierra Leone, hebben aangetoond dat we deze moeilijke kwesties niet kunnen ontlopen.
De Commissie overweegt momenteel wat haar respons zal zijn en overweegt in het bijzonder Artikel 96 van de Overeenkomst van Cotonou toe te passen op elk land waarop dit eventueel van toepassing is.
Een breed kader zou van nut zijn indien men moet reageren op een conflict waarin een gevalsgewijze benadering wordt gehanteerd.
Als de Raad bereid is gevolg te geven aan de mededeling, door bijvoorbeeld conclusies van de Raad te formuleren, zal de Commissie haar volledige medewerking verlenen aan de pogingen in deze conclusies de talrijke vorderingen weer te geven die sinds medio 1999 zijn gemaakt met het Europees beleid voor crisisbeheersing en het GBVB. Ook zullen wij er dan voor zorgen dat rekening wordt gehouden met de ontwikkelingen die zich hebben voorgedaan in de respons van de internationale gemeenschap op conflicten.
Wij zullen ook rekening houden met de innoverende elementen van de Overeenkomst van Cotonou, vooral met betrekking tot de politieke dialoog. Deze moet ons immers helpen bij het nemen van passende maatregelen en het geven van een proportionele en coherente respons.
Het is evenwel duidelijk dat er geen gemakkelijke oplossingen zijn voor deze problemen, zoals de bijdragen aan het debat van vanmiddag ook duidelijk laten zien.
De einduitkomst wordt in ieder geval bepaald door de daadwerkelijke politieke wil van de lidstaten om een gemeenschappelijke strategie te voeren.
De Commissie kan het Parlement op dit gebied geen wonderen beloven.
Wij zijn bereid de beraadslagingen uit te breiden naar andere landen die betrokken zijn bij gewapende conflicten.
Gewelddadige conflicten doen zich niet alleen in de ACS-landen voor.
De Europese Unie moet ook bereid zijn om op efficiënte en coherente wijze te reageren op geweld in andere landen van de wereld.
De mededeling is een uitnodiging om deel te nemen aan een debat over de relaties van de EU met landen waarvoor de traditionele vorm van ontwikkelingssamenwerking twijfelachtig of verouderd is geworden.
Dat is een moeilijk debat.
Wij zouden liever al onze inspanningen wijden aan het bijstaan van de ACS-landen in de moeilijke taak van armoedebestrijding en deelname aan de snel veranderende wereldeconomie.
Voor een aanzienlijk aantal ACS-partners is de grootste uitdaging echter het herstel van vrede of het bezweren van regionale destabilisatie.
Vrede is een onontbeerlijke grondvoorwaarde voor ontwikkeling en landen die verstrikt blijven in gewelddadige conflicten sluiten zichzelf uit van de potentiële voordelen die de nieuwe samenwerking met de EU hen biedt.
Ze beroven zichzelf ook van de mogelijkheden die de continue verandering van de wereldeconomie met zich mee brengt.
Ze bederven de vooruitzichten voor buitenlandse investeringen, niet alleen in hun eigen landen maar in heel de regio.
In minder instabiele landen leveren onze inspanningen voor armoedebestrijding en schuldverlichting een bijdrage aan conflictpreventie op lange termijn.
De Commissie heeft niet stilgezeten nadat zij deze mededeling heeft gedaan.
Zij heeft reeds talloze initiatieven genomen waarmee zij haar vermogen tot een effectieve aanpak van het probleem van de gewelddadige conflicten in ACS-landen wil versterken.
Er wordt steun verleend aan de OAE en subregionale organisaties zoals ECOWAS en IGADD op het gebied van conflictpreventie en -beheersing.
Het is opmerkelijk hoeveel geld er wordt besteed aan crisisbeheersing of aan wederopbouw na beëindiging van een conflict.
Wij proberen uit alle macht vaart te zetten achter onze inspanningen voor een doelmatige preventie van geweld en voor vreedzame oplossing van conflicten.
De Gemeenschap heeft een groot aantal middelen tot haar beschikking voor preventie en oplossing van conflicten, variërend van handels- en samenwerkingsovereenkomsten tot steun aan instellingen bij het verkrijgen van meer mogelijkheden voor de eerbiediging van de mensenrechten en de rechten van minderheden, of voor demobilisatie en rehabilitatie.
Wij zetten ons volledig in om een nog doeltreffender en gerichter gebruik van deze instrumenten te maken.
Binnen deze context schenken wij bij het opzetten van programma's voor economische hulp en ontwikkelingshulp vooral aandacht aan de vaststelling van doelstellingen voor preventie van conflicten.
Het probleem is echter dat het rigide karakter van deze instrumenten zelf de beperking vormt voor wat we kunnen doen en hoe we ze kunnen toepassen.
Budgettaire beperkingen en comitologieprocedures beperken onze mogelijkheden tot flexibel en snel reageren. Dit lijkt allemaal heel anders dan het gereedschapskist-concept.
Daar denk ik namelijk aan als we het hebben over de talloze instrumenten die tot onze beschikking staanThe toolbox concept provides a good image of the ideal situation and a satisfactory way of making use of the diversity of instruments..
Het concept van de gereedschapskist geeft een goed beeld van de ideale situatie waarin op bevredigende wijze gebruik gemaakt kan worden van de vele, verschillende instrumenten.However, we find ourselves in a different situation even though we are making determined reform efforts.
Wij bevinden ons echter in een andere situatie, ook al doen we verwoede pogingen tot hervorming.
Ik zou hieraan willen toevoegen dat wat conflicten betreft, de voornaamste waarde van ontwikkelingssamenwerking gelegen is in het preventieve effect ervan.
Onze handen zijn niet sterk genoeg als een conflict eenmaal echt is uitgebroken; wel kunnen wij betekenisvolle inspanningen vooraf doen.
Er bestaat geen enkele twijfel dat het HIPC-initiatief, dat door de EU wordt gefinancierd maar nog niet door de VS, momenteel de grootste bijdrage levert aan conflictpreventie in de hele wereld.
Het lijdt evenmin twijfel dat de zeer arme landen met grote schulden zullen vervallen in instabiliteit en conflicten als het rijke deel van de wereld geen bijdrage levert aan het HIPC-initiatief.
Ook het scheppen van regionale economische samenwerking, zoals bepaald in de Overeenkomst van Cotonou levert een primaire bijdrage aan de stabiliteit in Afrika.
In de komende jaren zullen wij absolute voorrang geven aan het scheppen van regionale stabiliteit en regionale samenwerkingsstructuren. Dit is een belangrijke bijdrage aan de bevordering van vrede en vooruitgang in Afrika.
Met het oog op wat er in dit debat is gezegd wil ik ook nog iets zeggen over de situatie in Ivoorkust.
Helaas verslechtert de situatie zich daar in rap tempo sinds de verkiezingen op zondag.
De situatie verandert haast per uur.
Wij houden het verloop van de gebeurtenissen natuurlijk nauwgezet bij en verwachten dat de besprekingen van Artikel 96 weer moeten worden hervat indien er na de verkiezingen geen overzichtelijke, stabiele situatie ontstaat.
Dit is werkelijk een zeer betreurenswaardige situatie en wij vrezen zelfs nog meer geweld als de orde niet heel snel wordt hersteld.
Hartelijk dank, commissaris Nielson.
Het debat is gesloten.
De stemming vindt morgen om 10.00 uur plaats.
Moratorium op de uitvoering van de doodstraf
, Commissie. (EN) Dit Parlement en, voor wat het waard is, deze commissaris zijn sinds jaar en dag tegenstanders van de doodstraf.
Wat mijzelf betreft, ik heb er als lid van een ander parlement consequent tegen gestemd.
Een van mijn eerste besluiten als gouverneur van Hongkong was - met steun van Amnesty en Human Rights Watch - het schrappen van de doodstraf uit de wet van Hongkong en ik ben uitermate verheugd dat hij daar niet opnieuw in is opgenomen.
In het verleden heeft het Parlement verkondigd dat het de doodstraf beschouwt als een inhumane, middeleeuwse strafvorm die niet thuishoort in moderne samenlevingen.
Ik weet dat velen die gevoelens onderschrijven.
Ik ben blij dat alle Midden- en Oost-Europese landen die kandidaat-lid van de Unie zijn, de doodstraf hebben afgeschaft.
Wij zijn op weg naar een Europa waarin de doodstraf in het gehele continent onrechtmatig is.
De Europese Unie is onder alle omstandigheden tegen de doodstraf en heeft besloten campagne te voeren voor wereldwijde afschaffing ervan.
Deze houding is geworteld in ons geloof in de inherente waardigheid van alle mensen en in de onschendbaarheid van ieder individu.
Voor mijzelf komt daar nog bij dat ik geloof in de onaantastbaarheid van menselijk leven.
Er zijn nog zo' n 87 landen die vasthouden aan de doodstraf; in 30 hiervan worden ieder jaar doodstraffen voltrokken.
Een stuk of twee landen voltrekken doodstraffen op industriële schaal.
De Europese Unie probeert nu al geruime tijd een wereldwijd moratorium te bereiken.
Zij heeft een aantal richtlijnen opgesteld om omstandigheden te identificeren waaronder de Europese Unie specifieke, doelgerichte actie kan ondernemen.
Deze richtlijnen bepalen dat de Europese Unie bij landen zal aandringen op toetreding tot het tweede facultatieve protocol bij het Verdrag inzake Burgerrechten en Politieke Rechten en tot soortgelijke regionale mechanismen die de afschaffing van de doodstraf beogen.
Ook zullen wij de kwestie van de doodstraf in multilaterale fora ter sprake brengen.
De Europese Unie deelt de grote bezorgdheid van alle tegenstanders van de doodstraf over de onomkeerbaarheid ervan. Het is onmogelijk om het risico dat de doodstraf ten onrechte wordt voltrokken, tot nul terug te brengen.
Dit risico, het risico dat een onschuldig iemand van zijn leven wordt beroofd, is voor velen van ons voldoende reden om het als mogelijke straf te verbieden.
Evenmin aanvaarden wij het argument dat de doodstraf ernstige geweldsdelicten zou tegengaan vanwege zijn afschrikwekkende werking. Wij zien hiervoor in onze eigen landen eenvoudigweg geen enkel bewijs.
In landen waar men vasthoudt aan de doodstraf richt de Europese Unie zich op een steeds restrictiever gebruik ervan en op eerbiediging van de strikte voorwaarden waaronder de doodstraf mag worden toegepast. Deze voorwaarden zijn vastgelegd in verschillende internationale overeenkomsten op het gebied van de mensenrechten.
Tijdens het Fins en het Portugees voorzitterschap heeft de Europese Unie de kwestie van de doodstraf onder de aandacht gebracht van de autoriteiten van een groot aantal landen, waaronder Antigua en Barbuda, Burundi, de Bahama' s, China, Guyana, India, Iran, Kirgizstan, de Palestijnse autoriteiten, Pakistan, de Filipijnen, Tadzjikistan, Thailand, Trinidad en Tobago, Turkije, de Verenigde Arabische Emiraten, de Verenigde Staten, Oezbekistan, Jemen en Zimbabwe.
In het geval van China hebben wij de fora van onze dialoog over mensenrechten gebruikt om de kwestie telkens weer aan te kaarten.
Ik betreur het dat China nog steeds vrijwel dagelijks gebruik maakt van de doodstraf.
De Europese Unie maakt zich vooral zorgen over het opleggen van de doodstraf aan mensen die ten tijde van de misdaad nog geen 18 jaar oud waren.
De Europese aanpak van het jeugdrecht voldoet aan internationaal erkende normen voor jeugdrecht zoals vastgelegd in de internationale overeenkomsten op het gebied van de mensenrechten.
Ik heb aan het begin gezegd dat de Europese Unie had besloten de kwestie van de doodstraf naar voren te brengen in multilaterale fora.
Dit was niet altijd gemakkelijk.
Het Parlement herinnert zich ongetwijfeld dat wij vorig jaar op de Algemene Vergadering van de VN in november na intensieve onderhandelingen hebben besloten dat geen resolutie altijd nog beter was dan een totaal verwaterde tekst en dat de Europese Unie derhalve moest afzien van zijn initiatief in de Algemene Vergadering van de Verenigde Naties.
De resolutie van de VN Commissie voor de Rechten van de Mens van april jongstleden is daarentegen tot mijn grote genoegen met een duidelijke meerderheid aangenomen.
De hardliners onder de aanhangers van de doodstraf zullen zich moeten neerleggen bij toekomstige teksten over deze kwestie van de Commissie voor de Rechten van de Mens. Zij zullen zich echter met kracht blijven verzetten tegen pogingen om een resolutie van de Algemene Vergadering tot stand te brengen.
Dit zou alleen maar leiden tot een verharding van de standpunten.
De Europese Unie heeft derhalve besloten dat het niet verstandig zou zijn om tijdens de AVVN 55 een resolutie over de doodstraf ter tafel te brengen.
Intussen blijven wij campagnes ondersteunen voor de invoering van een moratorium op de doodstraf en de voltrekking van de doodstraf. Deze moeten uiteindelijk uitmonden in de wereldwijde afschaffing van de doodstraf.
Wij doen dit met de begrotingslijnen die vallen onder het hoofdstuk "Europees initiatief voor de democratie en de bescherming van de mensenrechten" .
Met name met begrotingslijn B7-704 voeren wij een aantal, over de hele wereld verspreide initiatieven uit om de publieke opinie tegen de doodstraf te mobiliseren.
In 1999 werd een gezamenlijk programma opgesteld van de Commissie en de Raad van Europa om het publiek te informeren over verschillende onderwerpen die te maken hebben met de afschaffing van de doodstraf in Rusland, Turkije, Albanië en Oekraïne.
In het kader van dit programma, dat verspreid over een periode van twee jaar 670.000 euro kost, wordt informatie verstrekt aan parlementariërs, juristen en het brede publiek over juridische argumenten tegen de doodstraf.
Ik herhaal nogmaals dat dit een onderwerp is dat wij serieus nemen.
Het is een onderwerp dat ik persoonlijk hoogst serieus neem.
Als Unie kunnen wij er met een zekere mate van morele autoriteit over spreken.
Wij boeken vooruitgang, maar wij hebben tijd en doorzettingsvermogen nodig, evenals de niet nalatende steun van dit Parlement, om ons doel te bereiken en dat is de doodstraf naar de geschiedenisboeken te verwijzen als een strafvorm waarvoor geen plaats meer is in de moderne wereld.
Mijnheer de Voorzitter, mijnheer de commissaris, u heeft herhaaldelijk en terecht gezegd dat dit Parlement, en daarmee de Fractie van de Europese Volkspartij, zich tegen de doodstraf en voor een algeheel moratorium op de doodstraf heeft uitgesproken. Ook dat laatste heeft uitsluitend tot doel de definitieve en wereldwijde afschaffing van de doodstraf te bereiken.
Dat kan ook niet anders, aangezien de doodstraf een directe inbreuk op het recht op leven, en daarmee op de mensenrechten is. Het eerste en meest fundamentele mensenrecht, waarop alle andere zijn gebaseerd, is immers het recht op leven.
Op een gegeven moment kan het echter niet bij woorden blijven, en moet er een veel strijdvaardiger houding worden ingenomen bij de verdediging van wat voor christen-democraten de kern van onze filosofie en het uitgangspunt voor ons politiek handelen is: de bijzondere waarde van de mens en zijn recht op leven vanaf het moment van zijn geboorte tot aan zijn natuurlijke dood.
Vandaar dat wij niet alleen ijveren voor de afschaffing van de doodstraf, maar ook voorstellen de begrotingslijnen voor mensenrechten te gebruiken om campagne te voeren voor een moratorium op de doodstraf. Wij vinden dat zowel de internationale en lokale niet-gouvernementele organisaties als de kerken bij de uitvoering van deze begrotingslijnen moeten worden betrokken.
Wij stellen dat in de eerste plaats voor omdat de mensenrechten en de afschaffing van de doodstraf hand in hand gaan, zodat wij de daad bij het woord kunnen voegen. Verder is maatschappelijke inbreng onmisbaar voor de meningsvorming en het kweken van een collectief gevoel dat de doodstraf moet worden afgeschaft.
Steeds meer mensen zijn voor de afschaffing van de doodstraf, zo blijkt uit de statistieken.
In 90 landen wordt hij echter nog altijd toegepast.
Wij kunnen onze ogen niet sluiten voor het feit dat in 1998 1.625 officiële executies werden uitgevoerd, waarvan 80% in slechts vier landen. Een van die landen is de Verenigde Staten, die met 68 executies op de derde plaats staan.
De afschaffing van de doodstraf moet daarom, naast de eerbiediging van de mensenrechten, een wezenlijke rol spelen in de betrekkingen tussen de Europese Unie en derde landen, mijnheer de commissaris.
Dat geldt in het bijzonder voor de Verenigde Staten, omdat het tegenstrijdig is dat dit land overal ter wereld de vrijheid verdedigt, maar tegelijkertijd over leven en dood van zijn burgers beschikt. Of dit nu gebeurt met een beroep op de voorbeeldfunctie van de doodstraf, de handhaving van de openbare orde of omdat de meerderheid van de bevolking erom vraagt, doet niet ter zake.
Democratie mag geen dictatuur van de meerderheid zijn. Men mag niets uit naam van de meerderheid doen of rechtvaardigen waardoor de fundamentele rechten van de mens worden geschonden, en het recht op leven is het voornaamste van die rechten.
De Gemeenschap van Sint Aegidius leerde dat onze wereld door de doodstraf wordt ontmenselijkt, omdat daarmee vergelding en wraak voorop worden gesteld. Als dat zo is, moet het voor de Europese Unie een prioritaire doelstelling zijn deze praktijk uit te bannen met alle economische en politieke middelen die ons ter beschikking staan, omdat de doodstraf in strijd is met de beginselen en waarden die onze bestaansreden vormen.
Het verheugt ons daarom dat de Commissie deze doelstelling overneemt en daaraan, in de woorden van de commissaris, de aandacht zal besteden die deze essentiële kwestie verdient. Wij handelen daarmee naar de beginselen die we verdedigen.
Mijnheer de Voorzitter, eens te meer spreekt het Europees Parlement zich voor de menselijke waardigheid en tegen de doodstraf uit.
Deze keer gebeurt dat echter nadat de Conventie de definitieve tekst van het Handvest van de grondrechten van de Europese Unie heeft goedgekeurd.
Het eerste hoofdstuk daarvan is speciaal aan de menselijke waardigheid gewijd. Er wordt verklaard dat deze onschendbaar is en zal worden geëerbiedigd en beschermd.
Er staat tevens dat niemand tot de doodstraf kan worden veroordeeld of kan worden geëxecuteerd.
Het Parlement heeft verklaard het Handvest in de Verdragen te willen opnemen en de daarin vervatte rechten van Europese burgers ook voor burgers van derde landen te laten gelden.
Er bestaat daarom meer reden dan ooit om nu eens van de Commissie en de Raad te eisen dat zij de afschaffing van de doodstraf als mensenrechtenclausule in de onderhandelingen met alle derde landen opnemen. Nu gebeurt dat alleen met de landen die in de rij staan om tot de Unie toe te treden.
1999 was opnieuw een somber jaar.
Volgens Amnesty International werden bijna 2000 mensen geëxecuteerd, en werden in 63 landen 4000 anderen ter dood veroordeeld.
China, Irak, Saudi-Arabië, de Democratische Republiek Kongo en de Verenigde Staten zijn enkele van de 31 landen waar mensen terecht zijn gesteld.
Wist u dat in dit laatste land, de Verenigde Staten - toch een groot voorvechter van democratische beginselen, zoals mijn collega Concepció Ferrer zojuist zei - 98 burgers terecht zijn gesteld in 1999?
Wist u dat het in 18 staten van Amerika mogelijk is iemand van 16 te executeren?
Wist u dat in ditzelfde land sinds 1976 34 zwakbegaafde gevangen terecht zijn gesteld?
Ik vestig de aandacht niet op de VS omdat ik anti-Amerikaans ben, want dat ben ik niet, maar omdat het een bevriende democratie is die wereldwijd over vrede en democratie waakt.
Wij zouden ons allen af moet vragen of wij nog iets meer kunnen doen.
Wij dienen onderhand te begrijpen dat menslievende verklaringen alleen niet voldoende zijn.
Als wij deze strijd niet als een bij uitstek politieke verplichting beschouwen, als wij daar niet de spil van ons Europees buitenlands beleid van maken - en daarom waardeer ik het dat commissaris Patten hier is - doen we mijns inziens minder dan we kunnen om deze barbaarse praktijk te beëindigen.
Laten we vanuit dit Parlement al het mogelijk doen.
Van Albert Camus zijn de gedenkwaardig woorden: "Er zal noch in 's mensen hart noch tussen de mensen vrede heersen zolang de dood niet vogelvrij is verklaard".
U zei in uw betoog dat niet kan worden gegarandeerd dat bij het uitvoeren van de doodstraf nooit fouten worden gemaakt.
Iedere executie is een fout.
Ik ben agnostisch, maar ik lees de bijbel, en daarin staat dat niemand Kaïn iets mag aan doen, ook al heeft hij zijn broer Abel gedood.
Iedere executie is een fout die onverenigbaar is met de democratie, de bescherming van de mensenrechten en de menselijke waardigheid.
Mijnheer de Voorzitter, ik he geapprecieerd wat commissaris Patten te zeggen had, met name toen hij refereerde aan zijn persoonlijke ervaring en zijn visie over het absurde van een straf die een groeiend aantal burgers in de wereld steeds minder ervaart als een doeltreffende afschrikking.
Het staat buiten kijf dat Europa belangrijke vooruitgang heeft geboekt in haar eigen inzet: het afzien van de doodstraf en het recht op leven worden plechtig vermeld in het ontwerphandvest van de grondrechten; er is een stringente bepaling over het afzweren van de doodstraf voor al wie toenadering zoekt tot het Europese uitbreidingsproces; het aantal instrumenten in de relaties met derde landen neemt met de clausule over de mensenrechten toe, en tot slot is er sprake van een moratorium op de doodstraf dat de Raad als prioriteit kan opnemen in het gemeenschappelijk buitenlands en veiligheidsbeleid.
Wanneer onze internationale instellingen, wanneer het Gerechtshof in Den Haag een misdadiger moet veroordelen als Tadic - die heel ernstige misdaden op zijn kerfstok heeft - en als wij dat soort vreselijke misdaden vergelijken met welke misdrijven dan ook, waarvoor in heel wat landen, zelfs democratische landen, duizenden mensen momenteel op de doodstraf wachten, dan beseffen wij misschien dat wat eens een Europees anderszijn was, oftewel de weigering om de doodstraf uit te voeren, mettertijd kan uitgroeien tot de norm in het politieke, institutionele en humanitaire gedrag in alle delen van de wereld.
Dit inspireert dan ook het nieuwe Europa van het derde millennium.
Daarom, Voorzitter, vraag ik van commissaris Patten een onomwonden antwoord op de vraag of de Commissie bereid is de amendementen op de begroting van de Europese Unie, de amendementen die onze Fractie van de Europese Liberale en Democratische Partij op de begroting van 2000 heeft ingediend, goed te benutten.
Er is namelijk geen sprake van een institutioneel initiatief als er geen hechte samenwerking met de NGO' s is.
Ik stel u voor, commissaris, om te bezien of Europa geen Europese dag tegen de doodstraf in de wereld kan invoeren: dat zou een relevante bijdrage zijn aan dit groeiende, universele besef dat almaar toeneemt in de bakermat van de beschaving die Europa is en wil blijven.
Mijnheer de Voorzitter, de Fractie De Groenen/Vrije Europese Alliantie is een overtuigd voorstander van de resolutie die morgen over het moratorium op de doodstraf zal worden aangenomen.
Destijds, op 10 maart 1992, presenteerde mevrouw Adelaide Aglietta in het Europees Parlement het eerste belangrijke verslag over deze kwestie. Daarin pleitte zij voor een moratorium op de doodstraf waarover in VN-verband moest worden besloten.
Acht jaar later, zoals ook in onze resolutie wordt benadrukt, is de situatie ernstig en zorgwekkend, maar de internationale mobilisatie voor het moratorium neemt voortdurend toe.
Dit is dan ook het gegeven waar wij van uit moeten gaan, ondanks dat de VN onlangs een pas op de plaats heeft gemaakt. Daarom is het zaak dat wij profijt trekken van de middelen die met de begroting beschikbaar zijn gesteld.
Weliswaar had een moratorium de ruim 4000 executies die in de afgelopen jaren in Irak zijn verricht niet tegengehouden, en evenmin de duizenden executies in China, maar in andere landen, in de eerste plaats de Verenigde Staten - de enige grote democratie die nog met hardnekkige trots de doodstraf blijft toepassen - begint dit moeizame proces van mobilisatie voor het moratorium enige timide effecten te vertonen.
Presidentskandidaat Bush, in wiens staat 144 executies hebben plaatsgevonden, is erin geslaagd het item van de doodstraf uit de verkiezingscampagne te schrappen en hij was zo sluw en hypocriet om de executies in zijn staat op te schorten tot na de verkiezingen. Dat is toch zeker een van de talloze bewijzen van de cynische wijze waarop men met het mensenleven speelt en er munt uit tracht te slaan.
Weliswaar gaat het veelal om personen die schuldig zijn bevonden, maar zij worden toch maar mooi voor het karretje van de cynisch calculerende politicus gespannen.
Daarom moeten wij onze weg vervolgen met dezelfde overtuiging en vasthoudendheid die mevrouw Aglietta aan de dag legde toen zij de vereniging "niemand mag aan Kaïn komen" stichtte.
Misschien krijgen wij het niet meteen voor elkaar, maar wij vertrouwen erop dat het ons lukt dit doel te bereiken, mede met het geld dat op de begroting hiervoor is uitgetrokken en met de bijstand van de Commissie.
Mijnheer de Voorzitter, waarde collega's, volgens de Universele Verklaring van de rechten van de mens van de Verenigde Naties heeft iedereen het recht op leven en vrijheid.
Alle lidstaten van de VN hebben zich verplicht deze Verklaring in acht te nemen.
De doodstraf is een onherroepelijke inbreuk op het recht op leven en is altijd gruwelijk, onmenselijk en vernederend.
Alleen al in het jaar 2000 zijn in de Verenigde Staten 70 mensen terechtgesteld.
Er is een lange lijst met landen waar de doodstraf wordt voltrokken of waar de doodstraf wordt opgelegd. Dat gebeurt bijvoorbeeld in China, Iran en Irak.
Hoewel in Turkije de doodstraf sinds 1984 niet meer is voltrokken, zijn er tenminste 69 mensen ter dood veroordeeld.
Het Turkse parlement heeft het laatste woord over de tenuitvoerlegging van het vonnis, en moet zich nog over 49 dossiers buigen.
Dat is niet aanvaardbaar, zeker niet voor een land dat tot de Europese Unie wil toetreden.
Turkije moet de doodstraf afschaffen om in de Europese Unie te worden opgenomen.
Wat is de bestaansreden van de doodstraf?
Zolang de doodstraf bestaat, probeert men al vruchteloos aan te tonen dat die nodig is.
Tegenwoordig grijpen voorstanders van de doodstraf vooral terug op het argument van de afschrikwekkende werking.
Zij beweren dat na de afschaffing van de doodstraf het aantal zware criminelen stijgt.
Nergens ter wereld kan echter het minste bewijs voor die bewering worden gevonden.
Hoe valt bijvoorbeeld te verklaren dat het aantal moorden in de VS, waar de doodstraf nog altijd wordt toegepast, aanzienlijk hoger is dan in landen waar de doodstraf is afgeschaft?
Bij iedere terechtstelling kan het ook om een onschuldige gaan. Er zijn talrijke gevallen bekend waarin onschuldigen zijn veroordeeld.
Vooral armen en leden van minderheidsgroepen worden verhoudingsgewijs vaak tot de doodstraf veroordeeld.
Achter de voltrekking van de doodstraf schuilt een wraaklust die in een beschaafd land niet voorkomt.
Of het nu gaat om Abu Jamal in de VS, om Öcalan in Turkije, of de daadwerkelijke executie van Abdul Achmin Sabi in Irak - al deze vonnissen moeten worden veroordeeld.
Ik beschouw de doodstraf als een barbaarse ...
(Spreekster wordt door de Voorzitter onderbroken)
Mijnheer de Voorzitter, net zoals het Verdrag van Amsterdam en het Europees Handvest van de grondrechten, heeft dit Parlement zich herhaalde malen tegen de doodstraf uitgesproken. Helaas bestaat, zoals al is gezegd, de doodstraf nog in vele landen ter wereld, in landen met een antidemocratische traditie, zoals het communistische China, maar ook in landen met een uiterst liberaal stelsel, zoals de Verenigde Staten.
Wij weten hoe moeilijk het is afschaffing van deze buitensporige en onmenselijke straf te bewerkstelligen.
Het is zelfs moeilijk in Amerika, waar, zoals mevrouw Frassoni zojuist bemerkte, degenen die de instellingen vertegenwoordigen en aan de politieke touwtjes trekken het niet in hun hoofd halen voor afschaffing van de doodstraf te pleiten, omdat ze anders kiezers verliezen.
De verklaring ligt voor de hand: gezien de toename van de georganiseerde misdaad wordt de doodstraf beschouwd als een vorm van afschrikking om een eventuele toename van misdrijven en andere illegale activiteiten tegen te houden.
Wij weten echter dat de vork niet zo in de steel zit; wij weten dat de doodstraf een gruwelijke maatregel is, een soort gelegaliseerde staatsmisdaad.
De strijd tegen de criminaliteit moet weliswaar onverbiddelijk en compromisloos zijn, maar zij moet op basis van het recht geschieden en gericht worden op sociale reclassering. Deze strijd mag zeer zeker niet in het teken staan van alleen maar repressie of, nog erger, van de logica "oog om oog, tand om tand" .
Daarbij moet ook een grootscheepse campagne voor de mensenrechten worden gelanceerd waar iedereen bij betrokken kan worden, van hoog tot laag, van degenen die een politieke of institutionele rol vervullen tot de gewone burger, vooral ook de jonge burger. Dan kan men het nodige bewustzijn voor dit thema kweken en politieke pressie uitoefenen op de landen die deze straf nog in hun wetgeving hebben.
Ook al riskeer ik voor naïef te worden uitgemaakt, wil ik graag voorstellen dat de Europese staten weigeren handelsrelaties te onderhouden met landen die de doodstraf nog steeds toepassen.
Ik besef echter wel dat dit een utopie van de bovenste plank is. Ik denk met name aan China dat, zoals de commissaris ook al zei, iedere dag wel een doodvonnis uitspreekt en in het algemeen heel wat steken laat vallen bij de naleving van de mensenrechten, maar helaas ook een uiterst aanlokkelijke handelspartner is waar onze Europese landen absoluut niet buiten kunnen.
Ik sluit af. Deze campagnes tegen de doodstraf zullen des te efficiënter en populairder zijn naarmate wij er als instelling in zullen slagen onze burgers ook het gevoel te geven dat wij allen met dezelfde vastberadenheid en doelmatigheid werken aan de opbouw van een veilig Europa, een Europa waar vreselijke criminele praktijken - zoals de handel in verdovende middelen, mensenhandel, uitbuiting en pedofilie - zo spoedig mogelijk uit de weg geruimd kunnen worden.
Mijnheer de Voorzitter, al degenen die geen jong lid meer zijn of hun eerste mandaat al achter de rug hebben, kunnen dit debat niet aanvangen zonder met ontroering terug te denken aan collega Adelaide Aglietta, zoals Monica Frassoni zojuist deed.
Zij was het immers degene die destijds, in 1992, een begin maakte met deze lange strijd waarin wij nog steeds verwikkeld zijn.
Juist doordat ik terugblik, doordat ik kijk naar de vooruitgang die sedert 1992 is geboekt, mijnheer de commissaris, kan ik me helemaal niet vinden in uw visie en in de positieve beoordeling die u geeft over het feit dat de Unie de resolutie die in november in VN-verband was ingediend, heeft ingetrokken.
De verbale starheid waardoor men een compromis over - u hoort het goed - de preambule geweigerd heeft terwijl dat compromis aan de maatregel zelf niets afdeed, dreigde in feite een substantieel gegeven te verbergen. Daardoor heeft men uiteindelijk precies dat gedaan waar een hele reeks, al dan niet bevriende, grote mogendheden op uit waren, die immers hun stekels hadden opgezet toen ze van dit initiatief vernamen.
Niet dat zo' n reactie nu zo nieuw was: in 1994 raakte Europa al verdeeld over een ontwerpresolutie van Italië, maar juist daarom is het allemaal nog erger.
Dit was namelijk absoluut haalbaar.
Ik herhaal dus, voor mij is hier sprake van een gemiste kans.
Dit vooropgesteld, mijnheer de commissaris, geloof ik dat juist bij dit soort vraagstukken een gezamenlijk optreden van de organisaties die in de samenleving werken en de NGO' s een fundamenteel uitgangspunt is. Normaliter zijn dit immers organisaties die een grotere bewegingsruimte hebben, zij kunnen meer doortasten en durven standpunten te verdedigen die als het ware minder gebonden zijn aan andere zienswijzen of belangen, welke, hoe terecht ook, regeringen en instellingen er dikwijls toe brengen water in de wijn te doen.
Juist met het oog hierop wordt in een deel van de resolutie gevraagd dat de Commissie explicieter wordt in haar verslaglegging en er transparante informatie komt over hoe de begrotingslijnen over het jaar 2000 worden gebruikt voor dit probleem en voor de democratisering in ruimere zin.
Het is namelijk wel eens gebeurd, en het gebeurt nog steeds, dat juist organisaties die zich het meest voor dit probleem inzetten, afgesneden worden van samenwerking met de Commissie, ondanks dat die organisaties al jarenlang op dat vlak bezig zijn, naar verluidt omdat er geen geld meer is, of omdat het geld gewoon ergens anders is terechtgekomen.
Daarom geloof ik, mijnheer de commissaris, dat transparantie en informatie onze gemeenschappelijke inspanningen ten goede zullen komen, waar naar mijn gevoel iedereen baat bij heeft.
Mijnheer de Voorzitter, wij moeten de Commissie en het fungerend voorzitterschap van de Raad dankbaar zijn dat zij dit belangrijke onderwerp tot een van de prioriteiten van dit halfjaar hebben verheven, vooral nu de Europese Raad - zoals mevrouw Díez al opmerkte - net het Handvest van de grondrechten van de Europese Unie heeft geproclameerd..
Zoals al werd gezegd, staan de beelden van de Amerikaanse verkiezingscampagne en het laatste debat tussen de twee voornaamste kandidaten ons nog helder voor de geest. De kandidaat van de democraten heeft daarin publiekelijk bevestigd dat het enige punt van overeenkomst met zijn tegenstander is dat zij beiden voor de doodstraf zijn.
Ik vind het belangrijk dat de Europese Unie de campagne ter afschaffing van de doodstraf aanvoert omdat dit een campagne ten gunste van de menselijke waardigheid en het meest fundamentele van alle grondrechten is.
Ik denk dat wij - zoals u terecht heeft opgemerkt, mijnheer de commissaris - bij het uitstippelen van het buitenlands beleid van de Europese Unie met betrekking tot de derde landen moeten bedenken dat in een verklaring die bij het Verdrag van Amsterdam is gevoegd, duidelijk wordt gezegd dat een land de doodstraf moet hebben afgeschaft voordat het lid kan worden van de Europese Unie.
Ik vind dan ook dat wij in onze betrekkingen met derde landen heel duidelijk moeten zijn, en niet mogen aarzelen de landen die zich op ons standpunt stellen te begunstigen.
Wij moeten daarom het optreden van de Commissie ondersteunen door een passende programmering, door doeltreffend te werk te gaan, en vooral ook door als Europese Unie op een herkenbare, duidelijke en transparante manier op te treden. Daarbij moet worden samengewerkt met de niet-gouvernementele organisaties - mevrouw Bonino wees daarop - die op dit gebied veel gezag hebben en veel kunnen bijdragen.
Mijnheer de Voorzitter, ik denk dat de instellingen de waarden van onze beschaving moeten uitdragen, en dat onze burgers zich moeten kunnen herkennen in de ethische spiegel die wij ze door ons werk horen voor te houden.
Mijnheer de Voorzitter, mijnheer de commissaris, als ieder verzoekschrift dat wij in dit Parlement hebben behandeld en goedgekeurd een mensenleven waard zou zijn, zou ik in mijn nopjes zijn.
Helaas was en is dat echter niet zo.
Wij moeten zien te voorkomen dat onze redevoeringen en onze verontwaardigde reacties uitmonden in een dodenwake, want terwijl wij onze verontwaardiging uitspreken gaan anderen door met doden.
Wat wij dus dit Parlement, de Commissie en de Raad vragen is een gezonde vorm van zakelijkheid: wij moeten er achter zien te komen hoe wij de nodige invloed kunnen uitoefenen opdat de doodstraf geen vernedering blijft voor de hele mensheid.
Dat is de betekenis van de huidige resolutie.
Er zijn twee punten die naar ons inzicht uiterst praktijkgericht zijn.
In de eerste plaats moet de afschaffing van de doodstraf, of het moratorium daarop, een absolute prioriteit blijven in de betrekkingen met derde landen; dit moet geen voorwaarde zijn tot vriendschap maar een voorwaarde tot politieke, economische en handelssamenwerking.
Als tweede punt - dat door u, mijnheer de commissaris, heel goed is aangekaart en waar veel collega' s op hebben ingehaakt - moet de Commissie op verstandige wijze gebruik maken van haar financiële middelen en campagnes steunen waarmee het denken rondom de doodstraf in de samenleving kan worden gewijzigd.
Zoals collega Salafranca zo fraai opmerkte, was het moment waarop beide kandidaten voor het presidentschap van de Verenigde Staten zeiden akkoord te gaan met de doodstraf een gênant hoogtepunt tijdens het debat voor de presidentsverkiezingen.
Wij zijn daarentegen kinderen van Cesare Beccaria en zouden graag zien dat deze erfenis niet beperkt bleef tot de geografie van Europa.
Vandaar de noodzaak gerichte acties uit te voeren ter ondersteuning van de NGO' s, ter ondersteuning van de samenleving en van wie maar de nodige moed op dit terrein weet op te brengen, zoals collega Bonino terecht opmerkte.
Afsluitend, mijnheer de commissaris, dring ik bij de Commissie aan op een uiterste vorm van zakelijkheid.
De Raad vraag ik zijn stem te laten horen bij onze regeringen.
Dit Parlement vraag ik de moed niet op te geven en nooit te zwijgen over dit probleem.
Mijnheer de Voorzitter, iedere dag worden er mensen ter dood veroordeeld en geëxecuteerd.
Het is verschrikkelijk en haast niet te geloven dat dit anno 2000 nog steeds plaatsvindt.
Zoals een aantal collega's al heeft gezegd - waarvan de meeste Italianen waren, maar dat is mijns inziens niet kenmerkend is voor de afschuw die wij voelen - is het een mensonterende straf. Een straf die een geciviliseerde samenleving onwaardig is en altijd het risico met zich meebrengt dat onschuldige mensen veroordeeld worden.
China staat boven aan de lijst wat betreft het aantal executies. Ik en andere afgevaardigden hebben ons in het Parlement beziggehouden met China.
Vandaag wil ik mijn aandacht echter richten op de Verenigde Staten.
Over twee weken vinden daar presidentsverkiezingen plaats en George Bush kan de volgende president zijn, een man die zijn toestemming aan 145 executies heeft verleend.
Daaronder bevonden zich juridische twijfelgevallen en minderjarigen.
In tenminste één van deze gevallen ging het om een geestelijk gehandicapt kind.
Dit is weerzinwekkend en schandalig, en zeer schadelijk voor de democratische reputatie van de Verenigde Staten!
Met het oog op de presidentsverkiezing is het van groot belang dat we nu in het Parlement onze afkeer uitspreken.
Ik steun van harte het voorstel van collega Rutelli voor de organisatie van een Europese dag tegen de doodstraf.
Mijnheer de Voorzitter, tussen nobele intenties en praktische daden zit een schaduw. In het geval van de doodstraf is het de schaduw van de geopolitieke en economische belangen.
Uw standpunt hier vandaag gaat veel verder dan nobele intenties.
U had het over de begrotingslijnen voor het jaar 2000 voor het financieren van campagnes ten behoeve van de afschaffing van de doodstraf.
Prima!
De schaduw is er echter nog steeds.
Waar ik op doel, commissaris Patten, is het volgende: de 700.000 euro die de Commissie heeft geïnvesteerd zijn voornamelijk naar Penal Reform International gegaan, een juridische organisatie die zich richt op de Caribische eilanden, en naar de universiteit van Westminster die een databank en onderzoek beschikbaar stelt aan advocaten in studiecentra op de Filippijnen.
Ik wil de Commissie derhalve aansporen om het gebruik van kredieten meer te richten op de twee belangrijkste landen waar overheidsmoord veelvuldig en met gretigheid wordt uitgevoerd: de Volksrepubliek China en de Verenigde Staten van Amerika.
Natuurlijk weten wij wel dat deze kwestie ritueel en op gezette tijden wordt aangekaart bij de regeringen van beide landen, maar wij moeten veel meer doen.
Voor wat betreft de Verenigde Staten zou er bijvoorbeeld geld moeten worden geïnvesteerd in bewustwordingscampagnes in Europa. Uiteraard is het daarbij geenszins de bedoeling om een soevereine staat als Texas te boycotten, maar wel om het Europese toerisme en de Europese industriële investeringen om te leiden naar de 12 staten die dergelijke barbaarse praktijken niet kennen.
Voorzitter, ik ben persoonlijk om verschillende redenen geen voorstander van de doodstraf en nochtans wil ik hier twee fundamentele opmerkingen maken die afwijken van al hetgeen hier voor mij reeds is gezegd.
In de eerste plaats denk ik, mogen toch geen appelen met peren worden vergeleken.
Er is een reusachtig verschil tussen de uitvoering van de doodstraf in bijvoorbeeld de Verenigde Staten enerzijds, en in landen als China, Pakistan, Saoedi-Arabië, Noord-Korea, om er maar een paar uit een lange rij te noemen, anderzijds.
In de eerste plaats gaat het om de hoogste straf voor de allerzwaarste criminelen, die bovendien over zeer talrijke verdedigingsmechanismen in de democratische rechtsgang hebben kunnen beschikken.
In de andere gevallen gaat het meestal om een soort willekeurige gruwelijke intimidatie tegen bijlange na niet alleen zware criminelen van gemeenrecht.
Wie dit alles over één kam scheert, die begaat boerenbedrog.
In de tweede plaats moet ik toch ook zeggen dat het gemakkelijk is om in democratische staten krokodillentranen te wenen om het lot van zware criminelen.
Het is al iets moeilijker om zich het lot aan te trekken van de nabestaanden, bijvoorbeeld van oude mensen die worden doodgemarteld voor hun spaarcentjes, van slechtbetaalde geldkoeriers die gewetenloos worden neergeknald door gangsters, van kinderen die worden verkracht en vermoord.
Mocht ik ervan overtuigd zijn dat in Europa de wil bestaat om zich boven alles het lot van de slachtoffers en de veiligheid van de slachtoffers aan te trekken, dan zou ik hier vandaag met u en zonder voorbehoud de doodstraf veroordelen.
Ik kan alleen maar in de praktijk vaststellen, zeker in mijn land, dat de allerzwaarste criminelen systematisch vervroegd worden vrijgelaten en niet zelden opnieuw gruwelijke misdrijven begaan.
Het is in die omstandigheden niet verwonderlijk dat talrijke mensen zeggen dat de doodstraf voor sommige multi-recidivistische monsters heel wat onschuldige mensenlevens had kunnen redden.
Mijnheer de Voorzitter, mijnheer de commissaris, op het eerste gezicht lijkt dit debat, dat een herhaling is van vorige debatten, extravagant en niet actueel.
Een debat over de doodstraf is echter een debat waarin men zich beroept op een door het recht geregeerde beschaving; daar laat Europa zich door inspireren.
Toch is dit debat actueel en belangrijk. Kijkt u maar naar hetgeen in de wereld gebeurt.
Het is belangrijk dat dit debat wordt gevoerd door het Parlement van Europa - van West-Europa - want Europa heeft een tweeduizendjarige traditie: een bij de Romeinen beginnende traditie, een traditie die de Europese juridische cultuur en met name die van Italië en Duitsland heeft beïnvloed en de moderne weg van de nieuwe vrijheidsrechten heeft aangetoond, een traditie van Common Law die teruggaat naar de Bill of Rights van Engeland.
Ondanks de zeer tragische momenten in Europa - er zijn fascistische en communistische regimes geweest die de persoons- en vrijheidsrechten onder de voet hebben gelopen - mag mijns inziens dit Parlement nooit nalaten over de doodstraf te spreken en elke vorm daarvan gedecideerd te veroordelen. Ik geloof dat het Handvest van de grondrechten, dat momenteel in behandeling is en waarvoor in Nice een beslissend moment aanbreekt, vooral is ingegeven door deze waarde, door de waarde van de mens, door de waarde van het recht, door de waarde van het recht op vrijheid.
Wij Italianen komen van de traditie van Cesare Beccaria, wiens naam hier al is genoemd, maar ik geloof dat Beccaria Europa toebehoort. Hij heeft het hele middeleeuwse en obscurantistische recht geweigerd.
Hij wilde een modern recht, een rechtsorde die ons behoedt voor de homo homini lupus en via een beschaafde samenleving vrijheid garandeert. De doodstraf houdt de vrede in een beschaafde samenleving altijd ver weg.
Wij moeten de moed hebben om te zeggen dat een land pas echt democratisch is als het de doodstraf afschaft. Aanvaarding van een moratorium volstaat niet, hoe belangrijk dit ook moge zijn.
Inderdaad, humanitaire inspanningen volstaan niet: mijns inziens moet men luidkeels roepen dat de doodstraf buiten de wet staat.
Voorzitter, in 1999 vond vijfentachtig procent van alle executies in de wereld plaats in slechts vijf landen: China, Iran, Saoedi-Arabië, de Democratische Republiek Kongo en de Verenigde Staten.
Het is natuurlijk juist dat de Europese Unie de doodstraf binnen haar grenzen niet toestaat.
De doodstraf is de meest wrede, inhumane en mensonterende straf.
Ze schendt het recht op leven, het is onherroepelijk en kan betrekking hebben op onschuldige personen.
Bovendien is nooit bewezen dat het criminaliteit beter afschrikt dan een andere vorm van straf.
Er is zojuist gezegd dat er in de Verenigde Staten misschien een betere rechtsgang is, of dat er ook wel heel erge misdaden kunnen worden begaan.
Maar dat is natuurlijk precies het punt.
Wij kunnen ons, ook als overheid, niet verlagen tot het niveau van die misdadigers die wij straffen.
Dat is nou precies de civilisatie die wij hier in Europa hebben bereikt en dat is de civilisatie waaraan wij vast moeten houden en daarom ondersteunen wij van harte het beleid van commissaris Patten.
Mijnheer de Voorzitter, het is de hoogste tijd dat we een universeel moratorium op de doodstraf - of de administratieve moord, zoals Albert Camus het noemde - invoeren.
Dat heb ik reeds afgelopen oktober gezegd toen wij een urgentie behandelden waarmee wij executie van de Amerikaanse zwarte journalist Mumia Abu Jamal wilden voorkomen.
Wat is de huidige stand van zaken? 77 staten beschouwen de doodstraf nog altijd als een passend antwoord op bepaalde misdaden.
In 1999 werden 1813 personen geëxecuteerd in 31 landen en momenteel zijn er minstens 3857 ter dood veroordeelden in 63 landen.
Het leven van Mumia hangt, in afwachting van een eventuele herziening van zijn proces, meer dan ooit af van de internationale solidariteit.
Welke plaats zal de Europese Unie innemen in de strijd voor de afschaffing van de doodstraf, nu de twintigste eeuw is verstreken?
Mumia Abu Jamal heeft, toen hij zich in fase 2 van de dodengang bevond, deze moedige boodschap doorgegeven: "Fase 2: dat is fase 2 van de strijd.
We zullen winnen".
Zeker, er zijn hoopgevende tekens die erop wijzen dat op mondiaal niveau de tegenstanders van de doodstraf terrein winnen.
Zowel de Verenigde Naties als het Europees Parlement nemen inmiddels deel aan het debat. Dit debat is onontkoombaar en houdt alle lagen van de samenleving bezig.
In de Verenigde Staten zelf staat de publieke opinie nog altijd zeer positief tegenover de doodstraf, maar is zij niettemin aan het twijfelen gebracht.
Zo heeft de Universiteit van Columbia aangetoond dat over een periode van twintig jaar fouten zijn gemaakt in bijna 60% van de executies.
Men doodt onschuldigen en er is bij de toepassing van de doodstraf duidelijk sprake van racisme.
De ambtswoning van de gouverneur van Texas en de republikeinse kandidaat voor het Witte Huis is regelmatig het toneel van demonstraties tegen de doodstraf.
De Europese Unie moet al haar gewicht in de schaal leggen om dit moratorium af te dwingen en het als een onaantastbaar beginsel op te leggen aan alle naties die deze staatsmisdaad, die Victor Hugo al een schok voor het menselijk geweten noemde, nog altijd toepassen.
Negentien jaar na de afschaffing van de doodstraf in Frankrijk worden er thans initiatieven genomen voor de uitroeping van een nationale dag voor een universeel moratorium op de doodstraf.
Ik ben er voorstander van dat we dit voorstel op Europees niveau presenteren.
Op 10 december aanstaande zullen er honderdduizenden petities worden overhandigd aan de Verenigde Naties.
Het voorzitterschap van de Unie zou zich ook kunnen inzetten voor deze campagne en aldus de voorstanders van afschaffing de noodzakelijke ondersteuning en een duwtje in de rug kunnen geven.
De betrokkenheid van Europa is van doorslaggevend belang.
Mijnheer de Voorzitter, ik zal dit even kort samenvatten, in de hoop dat het Parlement mij niet verkeerd begrijpt als ik eerst iets wil rechtzetten.
Wij gaan hier niet met elkaar wedijveren in humanitarisme; ik voel mij minstens zo betrokken bij dit onderwerp als menig lid van dit Parlement. Ik heb in discussies minstens zo vaak als sommige leden van dit Parlement over dit onderwerp gesproken, misschien zelfs vaker dan menigeen in dit Parlement.
Als universiteitsstudent nam ik al aan dergelijke discussies deel en later tijdens mijn politieke loopbaan heb ik toespraken gehouden aan universiteiten.
Ik heb deelgenomen aan radio- en televisieprogramma' s en ben vanwege mijn standpunt uitgejouwd tijdens openbare bijeenkomsten over de doodstraf.
Ik heb in het parlement over de doodstraf gesproken en mij hiertegen verzet tijdens hoog oplopende discussies over terrorisme, over terroristische aanslagen en de doodstraf.
Voor mij is dit debat hier een volstrekt unieke ervaring.
Ik heb nog nooit eerder aan een debat over de doodstraf deelgenomen waarin iedereen aan dezelfde kant stond. Dat is iets waarbij we wel even mogen stilstaan.
De geachte afgevaardigde heeft in een uitstekende en aangrijpende redevoering verwezen naar Kaïn en Abel.
De Bijbel is in discussies over dit onderwerp vaker misbruikt - en ik bedoel hiermee niet te zeggen dat de geachte afgevaardigde de Bijbel hier heeft misbruikt - dan welke andere tekst dan ook, wellicht met uitzondering van Confucius.
Meestal krijgen we een ander citaat uit de Bijbel te horen; meestal horen we het vers over oog om oog en tand om tand.
Die tekst wordt zo vaak geciteerd dat het een verademing de geachte afgevaardigde nog verder terug te horen gaan: tot Genesis.
Veel verder kun je niet teruggaan.
Ik verzoek het Parlement na te denken over het feit dat alle sprekers in dit debat aan dezelfde kant stonden, aan een kant waar ik het hartstochtelijk mee eens ben.
Ik maak hieruit op dat wij niet alleen onze gedachten moeten laten gaan over publieke voorlichtingscampagnes in andere landen, maar ook over de noodzaak om binnen de Europese Unie permanent publieke voorlichtingscampagnes te voeren. Ik ben er namelijk niet van overtuigd dat iedereen buiten deze prachtige zalen, buiten dit Parlement, er net zo over denkt als wij.
Wij mogen ook niet vergeten dat het een van de taken van de politiek is om invloed uit te oefenen op de publieke opinie en er niet klakkeloos van uit te gaan dat iedereen het met ons eens is.
Het voorstel van de heer Rutelli om een Europese dag op onze kalender te zetten, een dag waarop wij ons telkens weer tegen de doodstraf uitspreken, vind ik uitstekend en zeer efficiënt. Dat valt onder het terrein waar ik het over had.
Als ik het niet met de geachte afgevaardigde eens ben, is mijn eerste reactie dat ik het dan waarschijnlijk wel aan het verkeerde eind heb.
De onenigheid over de Algemene Vergadering van de VN betreft uitsluitend de tactiek.
Ons doel op middellange termijn staat vast: een succesvolle resolutie en de Algemene Vergadering van de VN tegen de doodstraf.
Daar bestaat geen twijfel over.
Wij waren vorig jaar van mening dat wij niet het doel konden bereiken dat wij wilden bereiken, dat het gevaar groot was dat er uiteindelijk een resolutie zou worden aangenomen waarmee ik het inhoudelijk volstrekt oneens zou zijn geweest, en waarmee de geachte afgevaardigde het volgens mij eveneens volstrekt oneens zou zijn geweest, een resolutie namelijk waarin zou komen te staan dat het ene land zich niet mag bemoeien met de mensenrechtensituatie in een andere land.
Wij zouden dan hebben gezien dat de verdragstaal gewoon zou worden misbruikt om tot die conclusie te komen.
Wij willen een goede en duidelijke tekst waarin de doodstraf wordt verworpen en wordt verwezen naar de universele geldigheid van de mensenrechten, met inbegrip van de onaantastbaarheid van het menselijk leven.
Wij willen voortbouwen op wat bereikt is in de VN-mensenrechtencommissie en zo de meerderheid creëren die wij graag in de Verenigde Naties zelf zouden willen zien.
Er is meermaals gesproken over landen waar de doodstraf buitensporig vaak, in huiveringwekkende aantallen zelfs, wordt uitgevoerd.
Er is gesproken over China en wij kennen allemaal de situatie daar.
Dit is een kwestie die wij in onze mensenrechtendialoog telkens weer naar voren brengen.
Ik durf niet met de hand op het hart - en zelfs niet zonder de hand op het hart - te zeggen dat het veel nut heeft, maar we blijven de kwestie aankaarten.
Ook bij de Verenigde Staten dringen wij op de kwestie aan.
In de Verenigde Staten hebben we afgelopen februari een algemene demarche ondernomen, naast de demarches bij de afzonderlijke staatsautoriteiten, bijvoorbeeld met het oog op individuele gevallen van de doodstraf.
Wij hebben de Verenigde Staten opgeroepen een moratorium op de voltrekking van de doodstraf in te stellen. Dat moet uiteindelijk leiden tot algehele afschaffing van de doodstraf.
Wij hebben er bij de Verenigde Staten op aangedrongen hun voorbehoud bij het artikel van het Internationale Verdrag inzake Burgerrechten en Politieke Rechten over het verbod op de doodstraf voor minderjarigen in te trekken.
Ook hebben wij de Verenigde Staten opgeroepen in te stemmen met de strikte voorwaarden waaronder de doodstraf mag worden gebruikt; deze zijn in verschillende internationale overeenkomsten vastgelegd.
Een of twee afgevaardigden hebben gewezen op de presidentsdebatten.
Zij refereerden aan het feit dat zowel de republikeinse als de democratische kandidaat - bij al hun onderlinge onenigheden: omvang van de regering, belastingtarieven, morele normen in het openbare leven - het over een ding eens zijn: de doodstraf.
Misschien zijn zij het inderdaad eens over de doodstraf, en misschien zeggen ze dat de doodstraf efficiënt en moreel zelfs gerechtvaardigd is, omdat ze dat daadwerkelijk geloven.
De meeste Amerikaanse politici en ambtenaren lijken er zo over te denken, maar soms is het ook zo dat ambtenaren, gekozen ambtenaren, bepaalde standpunten innemen omdat zij denken dat die populair zijn.
Misschien moeten wij, nog even teruggrijpend op het punt over de publieke informatie, ook die kwestie naar voren brengen in wat wellicht de best geïnformeerde maatschappij ter wereld is.
Het aantal terechtstellingen, het aantal mensen in de gevangenis in de Verenigde Staten is extreem hoog voor een land dat een eeuw geleden in zulke eloquente bewoordingen om zijn democratie werd geroemd door Alexis de Tocqueville.
Ik vraag me af wat hij van de presidentsdebatten zou hebben gevonden.
Ik vraag me af wat hij zou hebben gevonden van het aantal doodstraffen in de Verenigde Staten.
Dit is een nuttig, hoewel aangenaam ongebruikelijk debat geweest.
Ik hoop dat we het nog eens kunnen herhalen.
Ik hoop echter ook dat wij dit debat naar buiten toe zullen uitdragen en dit onderwerp ter sprake zullen brengen in gezelschappen die minder eensgezind zijn in hun opvattingen en wijsheid.
Ik hoop dat wij zowel onze intellectuele als onze financiële bronnen keer op keer zullen kunnen inzetten voor de onaantastbaarheid van het menselijk leven en de bestrijding van de onaanvaardbare praktijk van de doodstraf.
Wij moeten ons allemaal verheugen op de dag dat de doodstraf wordt beschouwd als een middeleeuwse vorm van barbarij, want dat is het!
Ik heb twee ontwerpresoluties ontvangen overeenkomstig artikel 37, lid 2, van het Reglement.
Het debat is gesloten.
De stemming vindt donderdag plaats.
Missie van commissaris Patten in Servië
Aan de orde is de mededeling van de Commissie over de missie van commissaris Patten in Servië.
Zoals enkele geachte afgevaardigden wellicht weten, had ik vandaag eigenlijk samen met Javier Solana en Bodo Hombach van het Stabiliteitspact, de speciale top van de Zuid-Oost-Europese leiders in Skopje moeten bijwonen, die president Trajkovski heeft georganiseerd om de terugkeer van Joegoslavië tot de familie van Zuid-Oost-Europese landen te vieren.
Ik heb president Trajkovski echter laten weten dat ik dolgraag aanwezig was geweest, maar vandaag hier in dit Parlement moest zijn om democratische verantwoordelijkheid in de praktijk te tonen.
Ik heb hier, tot mij groot genoegen, inmiddels aan meerdere debatten deelgenomen.
Ik zal dan ook met plezier verslag uitbrengen aan dit Parlement over mijn bezoek aan Joegoslavië gisteren en maandag.
Zoals menigeen hier, heb ik popelend uitgekeken naar de dag waarop ik verslag zou kunnen uitbrengen over een dergelijk bezoek en over onze pogingen banden aan te knopen met een democratisch Belgrado.
Velen van ons werden verrast door de triomfantelijke terugkeer van de democratie in Servië in de afgelopen weken.
In feite zou het ons natuurlijk niet mogen verbazen dat de democratie uiteindelijk toch zegeviert.
De Europese Unie heeft voor de verkiezingen van precies een maand geleden onomwonden duidelijk gemaakt dat democratische veranderingen in Joegoslavië zouden leiden tot een radicale verandering van de houding van de Europese Unie tegenover dat land.
Wat kan er in een maand veel veranderen!
Afgelopen zomer bracht ik in dit Parlement verslag uit over een Servië dat een uitgestotene was onder de Europese landen, over een Servië waarin de moedige, onafhankelijke media werden onderdrukt, over een Servië waarvan wij de oppositie steunden.
Het is natuurlijk nog vroeg dag, maar vandaag is de oppositie aan de regering en merken de onafhankelijke media dat ze ineens niet meer geïsoleerd zijn en niet meer van alle kanten worden aangevallen, maar dat ze de voorhoede vormen in een nieuwe poging tot de totstandbrenging van waarlijk open en pluralistische media voor het hele land.
Vanaf het moment dat de mensen in Servië hun democratische gezindheid duidelijk hebben gemaakt en eerbiediging daarvan hebben geëist, heeft de Europese Unie zijn woord gestand gedaan.
Amper vier dagen na de democratische omwenteling van 5 oktober kondigden de Europese ministers van Buitenlandse Zaken aan dat de sancties werden opgeheven en het olie-embargo en vliegverbod onmiddellijk werden ingetrokken.
Zij kondigden tevens aan dat het Europees Bureau voor Wederopbouw werd uitgebreid tot Servië en Montenegro.
Ze benadrukten onze bereidheid om voortgang te maken met het opruimen van de Donau en daarvoor middelen beschikbaar te stellen.
Ze vroegen de Commissie om voorstellen te doen voor uitbreiding tot heel Joegoslavië van onze pas geleden aangekondigde preferentiële regelingen voor de Balkan.
Ze uitten de wens dat de lidstaten zo spoedig mogelijk de diplomatieke relaties met Joegoslavië zouden herstellen ofwel zouden normaliseren.
Ze onderstreepten de bereidheid van de Europese Unie om een bijdrage te leveren aan het institutionele en economische herstel van de FRJ en nodigden president Kostunica uit om de informele bijeenkomst van de Europese Raad in Biarritz bij te wonen en deel te nemen aan de door het voorzitterschap georganiseerde regionale top op 24 november in Zagreb waar de Kroatische regering gastheer zal zijn.
De dag na de bijeenkomst van de ministers van Buitenlandse Zaken vloog minister Védrine, als vertegenwoordiger van het voorzitterschap, naar Belgrado om president Kostunica persoonlijk te informeren over de maatregelen die de Europese Unie had besloten teneinde de tijdens de verkiezingscampagne aan de bevolking van Servië gedane beloften gestand te doen.
Nog diezelfde dag, net vijf dagen na 5 oktober, arriveerde een team ambtenaren van de Commissie in Belgrado om met adviseurs van president Kostunica te onderhandelen over een pakket hulpmaatregelen op korte termijn.
Later in die week stelde de Europese Commissie de Europese Raad in Biarritz voor de begrotingsautoriteiten, inclusief dit Parlement, te vragen in te stemmen met een noodpakket ten behoeve van Servië ter waarde van 200 miljoen euro, waarvan 180 miljoen uit de noodreserve zou moeten worden genomen.
In de afgelopen paar dagen is een team van ons Bureau voor de Wederopbouw in Belgrado geweest om in nauwe samenwerking met het team van president Kostunica, en met name met professor Labus en de G17-groep van economen evenals met andere donoren, na te gaan welke hulp wij precies kunnen geven en hoe we ervoor kunnen zorgen dat de hulp de komende weken zo spoedig mogelijk op Servische bodem terechtkomt, gezien de naderende winter en de komende verkiezingen voor de Servische Republiek op 23 december.
Na deze inleidende missies ben ik maandag zelf naar Belgrado vertrokken en heb ik gisterenmiddag Podgorica bezocht.
In Belgrado had ik een ontmoeting met president Kostunica en een afzonderlijke ontmoeting met zo' n 80 burgemeesters van democratische gemeentes.
Ik heb tevens een bezoek gebracht aan het hoofdkwartier van de studentenverzetsbeweging en de moedige, onafhankelijke journalist Marislav Filipovic ontmoet die door Milosevic gevangen was gezet omdat hij de waarheid zei. President Kostunica heeft hem pas geleden vrijgelaten.
Ik had tevens een ontmoeting met professor Labus, zijn collega' s van de G7-groep van economen en met collega' s van de Wereldbank om te praten over zowel kortetermijnhulp als ook de meer langademige maar levensbelangrijke taak van de wederopbouw, en over met name de institutionele opbouw en de versteviging van de rechtsstaat.
Ik heb een ontmoeting gehad met de burgemeester van Belgrado en met hem een school bezocht die wordt gerenoveerd in het kader van het programma "Scholen voor Democratie" van de Europese Commissie.
Ik heb een bezoek gebracht aan het onafhankelijke mediacentrum, een soort schuilplaats voor onafhankelijke journalisten, dat mede is ondersteund door de Europese Commissie en heb daar een interview gegeven.
Ook heb ik een bezoek gebracht aan de studio van het onafhankelijke televisie- en radiostation B92 dat zwaar heeft geleden onder pesterijen van Milosevic en eveneens werd gesteund door de Europese Commissie. Als wij de geschiedenis van de afgelopen weken in Servië te boek stellen, mogen wij niet nalaten de onafhankelijke journalisten hier een eervolle vermelding te geven.
Zij hebben oneindig veel meer moed getoond dan ik ooit heb hoeven te tonen.
Ook heb ik belangrijke ontmoetingen gehad met vertegenwoordigers van de democratische oppositie van Servië, met NGO' s en vertegenwoordigers van de burgermaatschappij, inclusief met Goran Svilanovic, de indrukwekkende leider van de alliantie van democratische burgers.
Ik heb verslag uitgebracht aan de delegatieleiders van de Europese Unie voor ik naar Montenegro vertrok, waar ik gisterenavond ontmoetingen had met president Djukanovic en premier Vujanovic.
Ik wil even kort ingaan op mijn ontmoeting met president Kostunica en het pakket noodhulp waaraan wij momenteel de laatste hand leggen.
Ik heb president Kostunica uitgelegd dat wij van plan zijn Servië zo spoedig mogelijk te hulp te schieten.
Ik was onder de indruk van zijn democratische gezindheid en ben me volledig bewust geworden van de enorme uitdaging die hem nu wacht. Hij moet nu de democratie in Servië zien te consolideren, met name in de aanloop naar de Servische verkiezingen.
Ik heb hem duidelijk gemaakt dat wij bereid zijn zo veel mogelijk te helpen.
Ik prees de aanpak die hij in Biarritz en tijdens zijn recente bezoek aan Sarajevo had gekozen, met name zijn bereidheid om onmiddellijk diplomatieke betrekkingen aan te knopen met Bosnië en Herzegovina.
U heeft wellicht zijn uitspraken hierover gehoord in een recent interview voor CBS.
Ik vind dat president Kostunica een indrukwekkende start heeft gemaakt, gezien de extreem moeilijke omstandigheden die slechts weinigen onder ons een paar maanden geleden konden voorzien.
Hij verdient een zekere mate van politieke armslag bij het aanpakken van de problemen en het consolideren van zijn positie. Wij moeten hem echter ook alle praktische hulp bieden die wij bijeen kunnen krijgen.
Daarom hebben wij snel gehandeld en een grootschalig noodhulpprogramma voor Servië samengesteld.
Onze prioriteiten zijn in nauwe samenspraak met de democratische leiders in Belgrado opgesteld en bestaan uit de leverantie van vooral energie, medicijnen en mogelijk ook voedsel.
Met hetzelfde pakket zullen wij ook ons uitermate succesvolle programma "Scholen voor Democratie" gaan uitbreiden. Daarmee voeren wij sinds enkele maanden fundamentele verbeteringen uit in scholen van door de oppositie bestuurde gemeentes.
Dit gaan wij nu in heel Servië doen.
We gaan een nieuw programma lanceren, genaamd "Gemeentes voor Democratie" . Daarmee moeten de meest noodzakelijke verbeteringen van de gemeentediensten mogelijk worden en meer steun worden verleend aan de media en de burgermaatschappij in deze kritische fase.
Het is duidelijk dat Servië een enorm moeilijke winter tegemoet gaat, vooral op het gebied van energie.
Wij zullen alles in het werk moeten stellen om de problemen te verlichten, maar het zal hoe dan ook zwaar worden. Milosevic heeft Servië' s nieuwe leiders opgezadeld met een onvoorstelbare puinhoop.
Op energiegebied willen wij ons programma "Energie voor Democratie" uitbreiden tot heel Servië.
We willen vooral diesel en stookolie invoeren, zowel om de energiecentrales draaiende te houden als om stadsverwarmingcentrales van brandstof te voorzien.
Wij zullen voornamelijk via de gemeentes opereren, zoals wij dat ook vorig jaar hebben gedaan tijdens het eerste initiatief in het kader van Energie voor Democratie.
Ik heb een bijzonder nuttige ontmoeting gehad met president Kostunica en een groot aantal burgemeesters om over de prioriteiten te praten.
Hopelijk ben ik erin geslaagd duidelijk te maken met welk een enorme taak wij geconfronteerd worden.
We zullen met anderen moeten samenwerken. Servië gaat een moeilijke periode tegemoet, hoezeer wij ons ook zullen inspannen.
Wij doen ons uiterste best om de hulp zo snel mogelijk op Servische bodem te krijgen. Dat zal waarschijnlijk vanaf de tweede helft van november het geval zijn.
De bevolking van Servië weet dat ze van nu af aan niet meer alleen staat, dat zij kan rekenen op stevige hulp van de Europese Unie en de rest van de familie van Europese democratieën.
Uit mijn ontmoetingen met burgemeesters en anderen kwam duidelijk naar voren dat men zeer hoge verwachtingen koestert van de Europese Unie.
Wij mogen hen niet teleurstellen.
Ik hoop dat er spoedig overeenstemming kan worden bereikt in de Commissie en in de beheerscommissie voor de programma' s, zodat leveringen inderdaad in de tweede helft van november kunnen beginnen.
De bevolking van Servië zal er geen begrip voor hebben als zij tegenwerking ondervindt door bureaucratie, ik trouwens evenmin. We moeten echt heel snel aan de slag gaan.
Ik wil echter nog een ander belangrijk punt benadrukken: de hulp die ik heb beschreven gaat absoluut niet ten koste van onze inspanningen elders in de regio.
Ikzelf en mijns inziens ook de ministers in de Raad Algemene Zaken zijn ons bijzonder bewust van de verplichtingen van de Europese Unie ten aanzien van Kroatië, Bosnië-Herzegovina, Albanië, de FYROM en de bevolking van Kosovo en Montenegro.
Onze inspanningen elders in de regio zullen niet afnemen; zij zullen eerder nog verdubbelen.
Dat was een van de redenen waarom ik gisteren een bezoek bracht aan Podgorica, mijn derde bezoek sinds maart. Voor het eerst kon ik vanuit Belgrado met een visum daar naartoe vliegen.
Ik heb ons uitgebreide hulpprogramma besproken met president Djukanovic.
Wij hebben dit jaar 55 miljoen euro uitgegeven voor Montenegro uit erkentelijkheid voor het feit dat Montenegro, ondanks de druk van het Milosevic-regime, de afgelopen drie jaar moedig de democratische weg heeft gevolgd.
Ik heb de president en de premier op de hoogte gesteld van onze plannen om de activiteiten van het Europees Bureau voor Wederopbouw tot Montenegro uit te breiden en heb hen, in het kader van de zo welkome democratische verandering in Belgrado, geïnformeerd over onze voorstellen om de totale opbrengsten van onze pas geleden ingestelde asymmetrische handelsmaatregelen voor de regio uit te breiden tot Montenegro en ook Servië.
Dit zal een grote stimulans betekenen voor de economie in Montenegro.
Ik heb geluisterd naar de opvattingen van de premier en de president over de recente ontwikkelingen en over de betrekkingen tussen Montenegro en Servië.
Ik heb hen en de pers duidelijk gemaakt dat ik onder de indruk was van president Kostunica' s democratische gezindheid en de enorme uitdaging die hem wacht bij het consolideren van de democratie.
Ook heb ik gezegd dat de Europese Unie al het mogelijke zal doen om te helpen en dat wij daarom werken aan een omvangrijk pakket hulpmaatregelen voor de winter.
Sprekend als vriend van Montenegro zei ik dat als gekozen democratische leiders hun hand in vriendschap toesteken, het van groot belang is deze te accepteren.
Ik onderstreepte mijn opvatting dat, nu Milosevic weg is, de overgebleven problemen kunnen worden opgelost met een rationele en kalme dialoog waarin begrip wordt getoond voor elkanders standpunten, en blijk wordt gegeven van een zekere ruimhartigheid van geest en geduld.
(Dit zijn attributen die het afgelopen decennium in de regio niet altijd in ruime mate aanwezig zijn geweest - en dan druk ik mij erg zacht uit.)
Ik concludeerde dat er nu een generatie leiders aan de macht is die de dingen op een andere manier wil aanpakken.
Laat mij vandaag eindigen met te zeggen dat dit jaar begon met democratische veranderingen in Zagreb en wij er deze herfst getuige van waren hoe de zozeer gehoopte democratische verandering wortel kon schieten in Belgrado.
Er moet nog veel worden gedaan.
Hoewel ik geloof dat democratie onomkeerbaar is, is de democratie in Servië nog jong en breekbaar.
Nu hebben wij de beste vooruitzichten voor een generatie om duurzame vrede en welvaart op te bouwen in heel Zuid-Oost-Europa, een kans om eindelijk echt een streep te zetten onder de trauma' s van het recente verleden en naar de toekomst te kijken, een toekomst in Europa.
De Europese Unie is klaar voor deze taak. Zij staat klaar om alles te doen wat in haar macht ligt om de verwachtingen waar te maken van al degenen wier levens beschadigd zijn door de gruwelen van het Milosevic-regime, zowel binnen als buiten de Servische grenzen.
Het is een gigantische uitdaging, maar dit is de uitdaging waar wij allemaal zo lang voor hebben gewerkt.
Nu is het onze plicht om deze uitdaging aan te gaan.
Voorzitter, laat ik beginnen met de commissaris te bedanken dat hij zo snel naar Belgrado geweest is en dat hij daar zo snel verslag van doet in het Parlement.
Normaal gesproken vind ik dat dat de taak is van commissarissen en niet normaal gesproken moet worden opgemerkt, dat ik bij deze een uitzondering wil maken voor het feit dat hij dat hier nu doet.
De vorige keer dat wij het over Servië hadden, heb ik de collega's opgeroepen enig geduld te hebben met de heer Kostunica omdat mijn indruk was dat er bijna per dag vooruitgang was en ik denk dat we kunnen constateren dat die vooruitgang er is, tot en met gisteren toen de heer Kostunica zich bereid heeft verklaard verantwoordelijkheid te nemen, en dat vind ik zeer belangrijk, verantwoordelijkheid voor de Servische misdaden in Kosovo.
Heel concreet heb ik drie vragen aan de commissaris.
Heeft hij gesproken met de heer Kostunica over de positie van de Kosovaarse vluchtelingen?
Zoals bekend zijn er ongeveer nog tweeduizend mensen zonder enige aanklacht op dit moment in Servische gevangenissen.
Het gerucht gaat dat daar snel iets aan gedaan gaat worden.
Ik was benieuwd of hij daar nog nadere informatie over had.
De tweede vraag gaat over Kosovo.
Ik ben het met hem eens met wat hij hier gezegd heeft over Montenegro, maar het volgende grootste probleem is natuurlijk, wat te doen met Kosovo?
Derde vraag ten slotte, het geld.
Heel goed dat er noodhulp is.
Is de commissaris ervan overtuigd dat de 250 miljoen die er maximaal voor volgend jaar zal zijn, genoeg is om Servië volgend jaar structureel te helpen?
Mijnheer de Voorzitter, mijnheer de commissaris, mijn dank voor wat u hier heeft gezegd. Ik ben het volledig met u eens.
Ik zou ongeveer hetzelfde hebben gezegd, alleen druk ik me anders uit dan u.
Toen ik twee weken geleden met collega Swoboda in Servië was, heb ik precies dezelfde ervaringen opgedaan.
Wij waren er echter niet voor de heer Hombach, maar omdat we genoeg geld hebben om de mensen daar te helpen.
De heer Hombach is er alleen naartoe gegaan om zijn gezicht te laten zien en vast te stellen wat er eventueel kan worden gedaan.
Wij weten wat er kan worden gedaan, en het doet me genoegen dat we het daarvoor benodigde geld morgen beschikbaar kunnen stellen.
Ik weet zeker dat de noodhulp onder uw hoede ook werkelijk snel zal worden verleend.
Daarmee kan de Commissie laten zien dat zij het beter doet dan wordt beweerd.
Ik wil nog twee vragen stellen.
In de eerste plaats heeft de heer Modrow gisteravond gezegd dat wij daar alleen maar de schade van de NAVO-bombardementen herstellen.
Ik heb toen tegen hem gezegd dat dit onzin is, omdat 90% van de schade door socialistisch, dan wel communistisch wanbeheer is veroorzaakt.
Ik wil u vragen of u dit kunt bevestigen.
In de tweede plaats werd ons, toen wij twee weken geleden ter plaatse waren, verteld dat de sancties waren opgeheven, maar die zijn niet opgeheven.
Hoe zit het met de handelssancties?
Heeft u dat probleem inmiddels opgelost?
De bedrijven daar moeten nu de kans krijgen handel te drijven.
Ik zou zeggen: zet u de entourage van Milosevic op een zwarte lijst, maar geeft u iedereen die daar niet op staat de vrije hand.
Mijnheer de Voorzitter, mijnheer de commissaris, de dramatische zelfbeschuldiging van de Joegoslavische president Kostunica, waar ook de collega gewag van maakte, zijn mea culpa en het mea culpa van het Servisch volk - iets dat wij van andere naties nooit hebben meegemaakt - vormen een gebaar dat hem tot eer strekt. Daarmee wordt een belangrijke bijdrage geleverd aan de verbetering van de sfeer in dit gebied.
In politiek opzicht schaart Kostunica zich dus achter de besluiten van de internationale gemeenschap. De internationale gemeenschap beschouwt Kosovo nog steeds als een deel van de Joegoslavische federatie en zet aldus een domper op de hoop van de Albanezen in Kosovo op onafhankelijkheid.
Wat voor een soort spanning - hoe paradox ons die spanning ook moge lijken, zelfs met een gedeeltelijke terugkeer van de Servische vluchtelingen - kan het gevolg zijn van de lang verwachte maar gemiste kans van de Albanezen op zelfbeschikking?
Kunt u mij, mijnheer de commissaris, na uw besprekingen zeggen in welke mate volgens u de gematigde Rugova bereid is een dialoog te beginnen met de democratische collega in Belgrado?
Vorig jaar rond deze tijd heb ik een bezoek gebracht aan Belgrado, een nogal troosteloze stad die dagelijks heen en weer zwalkte tussen hoop en wanhoop.
Ik heb daar de NGO' s bezocht die zich bezighouden met humanitaire hulpverlening en media, en geld ontvangen van de Europese Unie.
Wat ik daar echter zag stemde mij niet bepaald tot vrolijkheid.
De bedoelingen waren goed, maar de omstandigheden niet. De belofte was er, maar er kwam niets uit omdat het geld niet aankwam en er bestuurlijk geklungeld werd.
Ik wil de commissaris vragen om te bevestigen dat hij het personeel van de Commissie dat in Brussel, maar met name ook in het kantoor in Belgrado onder leiding van Michael Graham, de delegatieleider, werkt, zal bedanken. Zij hebben gedurende deze hele periode met enorme veranderingen te maken gehad en in feite hebben zij aanzienlijk bijgedragen aan het proces in de richting van meer democratie.
Zij hebben alle moeilijkheden ten spijt iets opmerkelijks bereikt.
Ik wil de commissaris verzoeken te bevestigen en hij niet alleen deze mensen maar ook de NGO' s ter plekke zal bedanken.
Ik hoop vooral ook dat hij de dank van dit Parlement wil aanvaarden. Hij heeft aangetoond dat democratisch activisme niet alleen in Hongkong effect heeft maar ook in Servië.
Ook ik wil de commissaris graag bedanken voor zijn inspanningen en zonder aanmatigend te willen zijn, meen ik hem te mogen verzekeren dat de geringe aanwezigheid in dit Parlement geen afspiegeling is van de mate van belangstelling voor dit onderwerp.
Tussen twee haakjes, volgens mij klopt er iets niet met de procedures van dit Parlement als wij tijdens de lunch anderhalf uur moeten stemmen en dan niet in staat worden gesteld met voldoende mensen, overeenkomstig de mate van belangstelling, aanwezig te zijn bij het debat over een dermate belangrijk onderwerp.
Ik heb een vraag over de regionale samenwerking.
Boekt de commissaris, en boeken wij als Europese Unie, vooruitgang bij onze pogingen de betrokkenen in de regio ervan te overtuigen dat ons aandringen op regionale samenwerking geen afleidingsmanoeuvre is, maar een stap op de weg naar een eventueel lidmaatschap van de EU? Weten zij dat wij hun weg naar Europa niet willen blokkeren, vooropgesteld natuurlijk dat zij voldoen aan alle criteria, zonder termijnen en tijdschema' s?
Mijnheer de Voorzitter, ik wil het hebben over Kosovo want daarover zou uw mededeling, die is veranderd in een mededeling over Servië, vandaag eigenlijk moeten gaan.
Ik heb daar begrip voor, omdat er een nieuwe leider is, president Kostunica, en u met hem in overleg moet treden om dit proces zo goed mogelijk te laten verlopen.
Ik was vorige week in Pristina.
Daar heb ik een heleboel mensen ontmoet en vooral ook een werkbijeenkomst gehad met Bernard Kouchner.
Ik heb kunnen zien wat voor enorme problemen er zijn.
Inderdaad, u had het over de Donau, maar wij kunnen ons niet tevredenstellen met het verrichten van studies.
Er moeten dringend acties worden ondernomen. Ik denk ook aan de vervuiling van de Donau, die is begonnen in de buurt van Mitrovica, met de opslagplaatsen van zwavelzuur.
Er moet een plan inzake risicopreventie komen voor deze regio, maar ook voor Pristina en andere steden in Kosovo.
De bevolking leeft in grote nood.
Door de aanvallen met uraniumbommen zijn Pristina en de andere getroffen gebieden zwaar vervuild.
Bij de vernietiging van het sportpaleis is er asbest vrijgekomen, dat zich over de hele stad heeft verspreid.
Er is een ernstig gezondheidsprobleem.
Hierop wilde ik uw aandacht vestigen, evenals op de sociale problemen.
Er moet dringend steun worden gegeven aan het sociale actieplan, aan de weduwen, de wezen, enzovoort.
Er moeten dringend maatregelen worden genomen.
Dat wens ik te onderstrepen.
Ik ben mijn geachte vriend dankbaar voor zijn woorden over Michael Graham en zijn personeel in Belgrado.
Zij hebben uitstekend werk verricht.
Tot mijn groot genoegen heb ik enkele van hen kunnen bedanken, maar hopelijk kan ik hen tijdens mijn volgende bezoek allemaal bedanken, Ik zal ook zeker de lof doorgeven van de geachte afgevaardigde.
De organisaties op mediagebied hebben het prima gedaan.
Zo zijn wij op uitstekende wijze bijgestaan door het Zweedse Helsinki-comité. We hebben meer algemeen prima samengewerkt en ondanks alle obstakels die werden opgeworpen door het regime Milosevic hebben wij heel wat hulp kunnen ontvangen van democratisch gezinde personen en organisaties in Servië.
Hopelijk heeft dit een bescheiden rol kunnen spelen in het teweegbrengen van de veranderingen.
De geachte afgevaardigde heeft er terecht op gewezen dat ons aandringen op regionale samenwerking soms de verdenking wekt dat Brussel op die manier hinderpalen wil opwerpen de weg naar Europa.
Wij moeten de mensen uitleggen dat wij in Zuid-Oost-Europa precies dat willen bewerkstelligen waarvan wij weten dat het werkt.
De Europese Unie is het beste voorbeeld ter wereld van landen die te maken hebben gehad met oude vijandigheden, van landen die uiteindelijk grotere politieke stabiliteit en welvaart hebben weten te bereiken door grenzen en hinderpalen te overwinnen, bepaalde soevereine rechten te bundelen en dingen samen te doen die zij samen gewoon beter konden doen.
Wij willen de landen van Zuid-Oost-Europa aanzetten hetzelfde te doen.
Wij zeggen bijvoorbeeld tegen hen: wij geven jullie ruim toegang tot onze markten, maar dan moeten jullie ook je buurlanden ruim toegang geven tot jullie markten.
Dat is de kern van het stabilisatie- en associatieproces dat nu langzaam maar zeker voortschrijdt.
Voor wat betreft de Donau en de milieu- en gezondheidsproblemen ben ik het eens met wat de geachte afgevaardigde heeft gezegd.
President Kostunica zei tijdens de ontmoeting met enkele burgemeesters dat Joegoslavië in het nieuwe democratische tijdperk nog heel wat werk voor de boeg heeft op het gebied van gender mainstreaming. Er waren bij die ontmoeting geloof ik maar drie vrouwen aanwezig.
Een van deze vrouwelijke burgemeesters bracht specifiek de kwestie te berde van de milieu- en gezondheidsgevaren die het afgelopen jaar zijn ontstaan. Wij zullen ons met dit soort problemen moeten bezighouden, omdat zij voor veel mensen in Zuid-Oost-Europa een ernstige bedreiging voor de gezondheid vormen.
Dank u wel, mijnheer de commissaris.
Het debat is gesloten.
Klimaatverandering - Overstromingen
Aan de orde is het gecombineerd debat over:
het verslag (A5-0270/2000) van de heer Moreira Da Silva, namens de Commissie milieubeheer, volksgezondheid en consumentenbeleid, over de mededeling van de Commissie inzake het beleid en de maatregelen van de EU om de uitstoot van broeikasgassen terug te dringen : Naar een Europees Programma inzake klimaatverandering (EPK) (COM(2000) 88 - C5-0192/2000 - 2000/2103(COS));
het verslag (A5-0271/2000) van de heer Moreira Da Silva, namens de Commissie milieubeheer, volksgezondheid en consumentenbeleid, over het Groenboek van de Commissie over de handel in broeikasgasemissierechten binnen de Europese Unie (COM(2000) 87 - C5-0193/2000 - 2000/2104(COS));
de mondelinge vraag (B5-0547/2000) van mevrouw Jackson aan de Commissie, namens de Commissie milieubeheer, volksgezondheid en consumentenbeleid over de strategie van de Commissie voor de zesde Conferentie van Den Haag inzake klimaatverandering (COP6);
de verklaring van de Commissie over de overstromingen in Noord-Italië en Spanje.
Mijnheer de Voorzitter, geachte afgevaardigden, we overdrijven niet als we nu, acht jaar na Rio en drie jaar na Kyoto, vaststellen dat de behandeling van de kwestie klimaatsverandering op dit moment in een kritische fase begint te geraken. We kunnen zelfs zeggen dat het uur der waarheid is aangebroken, en wel om twee redenen.
Bovendien is het zo dat we op intern vlak niet convergeren, maar integendeel steeds verder van elkaar verwijderd raken met betrekking tot de beloften die we in Kyoto hebben gedaan aangaande het terugdringen van de uitstoot. Dat is heel eenvoudig het gevolg van het feit dat de lidstaten hebben nagelaten een beleid en maatregelen op te leggen op het gebied van bijvoorbeeld efficiënt energiegebruik, de bevordering van hernieuwbare energie, de belastingheffing op energie en broeikasgassen.
Alleen daarom al moeten we het initiatief van de Commissie om een Groenboek te presenteren toejuichen. Datzelfde geldt voor de mededeling van de Commissie "Naar een Europees Programma inzake klimaatverandering" .
We zullen snel genoeg kunnen vaststellen dat de voorstellen zelf enige wijzigingen behoeven en niet kritiekloos aanvaard behoren te worden, maar desalniettemin gaan er van deze initiatieven twee onmiskenbare politieke signalen uit.
Naar buiten toe wordt de leidersrol van de Europese Unie benadrukt; naar binnen worden complimentjes uitgedeeld.
We beginnen met een analyse van het Groenboek over de handel in broeikasgasemissierechten.
Dit Groenboek is de aanzet geweest voor het debat over de wijze waarop de handel in broeikasrechten in de toekomst moet worden gestructureerd.
Om het systeem op gang te brengen heeft de Commissie een aantal voorwaarden geformuleerd, een soort harde kern: het systeem moet gebaseerd zijn op een aanpak waarbij al doende geleerd wordt, het moet in 2005 van start gaan, en het moet in de eerste fase beperkt blijven tot kooldioxide en de grote vervuilers.
Het opzetten van een dergelijk systeem voor de Europese Unie, en dan al vanaf 2005, heeft volgens ons onmiskenbare voordelen. Dat komt uit het verslag duidelijk naar voren.
Ik zal drie van deze voordelen toelichten.
In de eerste plaats kan men met een dergelijk systeem in de praktijk leren, terwijl de verschillende economische sectoren, ondernemingen, alsook de lidstaten zelf in de gelegenheid worden gesteld zich voor te bereiden op het jaar 2008, het jaar waarin het systeem voor de handel in broeikasrechten van kracht wordt.
In de tweede plaats maakt dit systeem het gemakkelijker om in te grijpen in geval van niet-naleving; niet-naleving is op dit moment in de meeste lidstaten de norm.
Ten derde kunnen met dit systeem de kosten die voortvloeien uit de tenuitvoerlegging van de in Kyoto aangegane verplichtingen aanzienlijk worden teruggebracht, en wel met miljarden euro' s per jaar.
Dit is een goed initiatief en het Groenboek is van goede kwaliteit; we zijn de Commissie daarvoor dank verschuldigd. Een aantal punten wordt echter op een al te beperkte wijze behandeld.
Het doel van dit verslag bestaat er dan ook in het door het Groenboek geopende debat te verdiepen en uit te breiden.
Dat is onze taak.
Staat u mij toe dat ik zes van die punten belicht.
Eén: het Groenboek had gekwantificeerde doelstellingen moeten vastleggen voor het terugbrengen van broeikasgassen via het systeem van uitstoothandel.
Twee: het kan zijn dat het systeem van handel in broeikasgassen ten gunste van kernenergie werkt.
Drie: het is volgens ons van fundamenteel belang dat het systeem in de toekomst ook zal gelden voor een aantal sectoren die nu niet onder het systeem vallen.
Vier: de Commissie heeft in het debat over het toepassingskader van het systeem van handel in broeikasgassen ondernemingen als enige optie aangewezen.
Er zijn namelijk ook andere opties, en we hopen dat de Commissie nu ook alle ander opties in overweging zal nemen.
Vijf: het is volgens ons essentieel dat de kandidaat-landen zo vlug mogelijk worden opgenomen in het systeem voor de handel in broeikasgassen.
We roepen de Commissie daarom op om in een volgende mededeling een plan voor te leggen waarin aangegeven wordt op welke wijze deze landen in het systeem kunnen worden geïntegreerd. Tot slot punt zes: de wijze waarop de emissievergunningen worden uitgegeven.
Het verlangde milieuresultaat kan volgens ons veel gemakkelijker via een veiling dan via grandfathering behaald worden. Een veiling levert bovendien een veel eenvoudiger systeem op dat de mededinging niet verstoort.
We kunnen op dit moment echter nog geen enkele methode uitsluiten, reden waarom we de Commissie verzoeken om over de door ons genoemde optie na te denken en ook een derde - benchmarking - in aanmerking te nemen.
Dan kijken we nu naar de mededeling over het Europees programma voor klimaatverandering.
Het Groenboek over de handel in broeikasgassen getuigt van inzet en is kwalitatief goed. Daarbij vergeleken is de mededeling "Naar een Europees Programma inzake klimaatverandering" - de mededeling aangaande het te voeren beleid en de te nemen maatregelen - beslist teleurstellend te noemen.
Teleurstellend, omdat de mededeling beleidsvorming en het treffen van maatregelen op het tweede plan stelt; acties op nationaal of communautair vlak worden immers ondergeschikt gemaakt aan marktmechanismen. De mededeling stelt bovendien teleur omdat de onderscheidene economische sectoren een ongelijke behandeling ten deel valt.
We hadden verwacht dat de sectoren die niet zijn opgenomen in het systeem voor de handel in broeikasgassen, althans in de mededeling over het te voeren beleid en de te nemen maatregelen, op een gedegen wijze behandeld zouden worden, met duidelijk vastgelegde doelstellingen. We verzoeken de Commissie derhalve om het Europees programma voor klimaatverandering - het ICCP - zo spoedig mogelijk te vervolledigen.
De Commissie moet zes maanden na de COP-6 een heel pakket maatregelen en beleidsvoorstellen indienen waarin voor elke sector een beleid en maatregelen worden vastgesteld. Daarin moet dan telkens ook precies worden aangegeven wat kwantitatief gezien de doelstellingen zijn met betrekking tot het terugbrengen van de uitstoot van broeikasgassen.
Met uw permissie wil ik u heel beknopt iets vertellen over de volgende conferentie van de Verenigde Naties, de COP-6, die in november in Den Haag gehouden zal worden.
De moeilijkheden waar de COP-6 mee te maken zal krijgen, zijn niet alleen het gevolg van de complexiteit van de problemen die in Kyoto niet zijn opgelost; ze hebben ook te maken met wat er in de Verenigde Staten gebeurt.
Om het even wie de Amerikaanse verkiezingen wint, Bill Clinton en Al Gore zullen hoe dan ook degenen zijn die in Den Haag gaan onderhandelen over het Protocol van Kyoto.
Wat er dan gaat volgen is zorgwekkend.
Wint Bush, kan het zijn dat al de door de regering-Clinton in Den Haag getekende akkoorden door de nieuwe regering eenvoudigweg genegeerd worden.
Zelfs als Gore wint, betekent dat nog niet dat hij zonder problemen de twee derde meerderheid in de Senaat vindt die hij nodig heeft voor de ratificatie van het Protocol.
Ik geloof daarom dat de Europese Unie zich moet houden aan haar onderhandelingsagenda.
Die is goed doorwrocht en we moeten met die agenda blijven werken.
Als we dat niet doen, om met de Verenigde Staten tot een vergelijk te kunnen komen, riskeren we een dubbele nederlaag: we ontkrachten het Protocol en dat ontkrachte Protocol kan dan ook nog eens niet geratificeerd worden door de Verenigde Staten.
Juist daarom moeten we aangeven dat er ruimte is voor een opening in de richting van Rusland, Canada, Japan, Noorwegen en de Midden- en Oost-Europese landen.
Ik besluit, mijnheer de Voorzitter, met een woord van dank aan alle collega' s, en dan in het bijzonder aan de rapporteurs voor advies en de schaduwrapporteurs: zij zijn erin geslaagd een consensus te vinden met betrekking tot de strategie die we moeten volgen als we de klimaatsverandering een halt willen toeroepen.
.
Voorzitter, de uitstoot van broeikasgassen neemt nog steeds toe, terwijl de Europese Unie zich ertoe verplicht heeft om de emissie van deze gassen in de periode 2008-2012 met acht procent terug te dringen.
Tegen deze achtergrond moeten we het Groenboek voor de handel in emissierechten zien.
Het Groenboek is een eerste stap in de richting van een marktconform instrument dat de uitstoot aan een plafond bindt en op termijn zeer efficiënte en effectieve mogelijkheden biedt om de emissies terug te dringen.
Op deze wijze is er een kans dat de Europese Unie toch haar verplichtingen inzake het Kyoto-protocol nakomt.
De Economische en Monetaire Commissie staat in grote lijnen positief tegenover het Groenboek.
Wel hecht zij groot belang aan een solide opzet van het verhandelingssysteem. Het moet eenvoudig en transparant zijn voor de deelnemers en voorzien worden van goede marktinstituties.
Anders gaat het teloor door een gebrek aan vertrouwen van marktpartijen.
Daarnaast moet het systeem voor de betrokken ondernemingen concurrentieneutraal zijn.
Op dit punt hebben wij grote bezwaren tegen enkele paragrafen in de voor ons liggende ontwerpresolutie, want die sturen aan op verstoring van concurrentie doordat de sectorgewijze benadering niet consequent wordt doorgevoerd.
De benadering van de rapporteur heeft tot gevolg dat ondernemingen uit dezelfde sector in de onderscheiden lidstaten ongelijk kunnen worden behandeld.
Een vrachtvervoerder concurreert nu eenmaal niet met een chemiefabriek, maar wel met vrachtvervoerders uit andere lidstaten.
Met een aantal amendementen hoop ik dat dit misverstand rechtgezet kan worden.
Ik ben benieuwd of commissaris Wallström ze ook steunt.
Voorzitter, het uiteindelijke doel is een schoner leefmilieu.
Dat kan door de introductie van verhandelbare emissierechten worden bereikt zonder direct in te grijpen in de economische structuren.
Tenslotte behoren wij onze collectieve verantwoordelijkheid om de schepping van God verantwoord te beheren, zonder dralen na te komen.
Mijnheer de Voorzitter, mevrouw de commissaris, ik wil allereerst de rapporteur bedanken voor het feit dat hij al onze standpunten bijeen heeft gebracht en fantastisch werk heeft afgeleverd.
De emissiehandel kwam in het klimaatdebat als onderdeel van de zogeheten flexibele mechanismen.
De Europese Unie wilde deze eigenlijk niet bij het instrumentarium betrekken, maar nu staan ze toch in het internationale verdrag en in Den Haag worden nu regels opgesteld voor deze zogeheten flexibele mechanismen waarvan de emissiehandel een van de belangrijkste is.
De Europese Unie is tot nu toe de leidende kracht in de internationale onderhandelingen geweest en wij hopen beslist allemaal dat die leidende positie gehandhaafd blijft. Daarbij vertrouwen wij op de Commissie.
De Europese Unie heeft daarom besloten voor te stellen om binnen de Unie al vanaf 2005 over te gaan op de handel in broeikasgasemissies. Dat is dus iets anders dan hetgeen in het protocol van Kyoto staat, waarin sprake is van een dergelijke internationale emissiehandel vanaf 2008.
Binnen de Europese Unie kan men dit systeem echter uitproberen en ontwikkelen.
Daarom verwelkomt de Commissie juridische zaken en interne markt het Groenboek van de Commissie en is ingenomen met de opstelling van een kaderrichtlijn op basis daarvan.
Emissiehandel op Europees niveau is beslist gerechtvaardigd omdat anders de concurrentie wordt verstoord.
Ik wil er wel namens de commissie op wijzen dat men met emissiehandel veel, maar niet alles kan doen.
Het is zeer belangrijk dat emissiehandel andere middelen aanvult. Daarvan zijn de economische instrumenten de belangrijkste.
Het is ook van groot belang dat de emissiehandel doeltreffend wordt gecontroleerd. Volgens mij hebben wij ook milieu-inspecteurs nodig en daarover onderhandelen wij momenteel met de Raad.
Mijnheer de Voorzitter, waarde collega's, ook de Commissie industrie, externe handel, onderzoek en energie is van mening dat emissiehandel een verstandige oplossing is.
Wij zijn het echter ook met anderen eens dat deze tot 50% van de totale vermindering van de uitstoot moet worden beperkt.
Waar het bij de emissiehandel immers vooral om gaat, is dat er in de toekomst niet alleen aan stroom en gas een prijskaartje hangt, maar ook aan CO2.
Dat klinkt heel eenvoudig, maar het komt eigenlijk neer op een totale omwenteling in de energiehuishouding, ofwel de energiesector.
Dat moet duidelijk zijn.
Dit heeft enorme gevolgen, en ik ben ervan overtuigd dat het ook aan de vermindering van de uitstoot kan bijdragen.
Hoe zou het draaiboek voor de komende jaren eruit kunnen zien?
Ik hoop dat het Europees Parlement na succesvolle onderhandelingen in Den Haag het Protocol van Kyoto zal ratificeren.
Daarmee wordt onze handtekening rechtsgeldig.
Vervolgens moet de Commissie een voorstel voor een richtlijn doen waarmee de lasten over de 15 lidstaten worden verdeeld.
We hebben dus quota's nodig.
Aan deze quota's moeten echter sancties worden verbonden, anders hebben ze geen zin.
Anders gezegd: wij voeren dan met een omweg via het milieubeleid een gemeenschappelijk energiebeleid.
Wij kunnen in 2005 met deze emissiehandel binnen de Europese Unie beginnen.
Nogmaals, ik hoop dat dit draaiboek min of meer zal worden gevolgd en dat wij ons daar niet vanaf laten brengen doordat anderen, misschien zelfs de Verenigde Staten, voorlopig niet tekenen.
Wij moeten de Commissie hierin steunen en de rijen zoveel mogelijk sluiten.
Mijnheer de Voorzitter, het is de hoogste tijd voor een programma van de Europese Commissie ter beperking van het broeikaseffect.
Overal ter wereld zijn klimaatveranderingen waarneembaar. In Europa hebben wij het daarbij niet zo slecht getroffen als andere gebieden.
Ik denk bijvoorbeeld aan de Amerikaanse westkust of aan Bangladesh. De recente rampen in Italië, en in met name het Aostadal, en in Zwitserland hebben echter laten zien dat zich inmiddels ook bij ons ernstige rampen voordoen, waar de plaatselijke bevolking nauwelijks iets aan kan doen.
Wat nu telt, is dat de verklaring van Kyoto wordt omgezet en dat de aanstaande klimaatconferentie in Den Haag verdergaat dan onze inspanningen tot dusverre.
Nu duidelijk is dat de klimaatveranderingen hoofdzakelijk aan CO2 zijn te wijten en het verkeer toeneemt, is het vooral van belang dat er concrete voorstellen worden gedaan om het stadsverkeer te beperken en het doorgaand verkeer op correcte wijze te belasten, met name door middel van road pricing.
Wat nu telt, is dat er naast de emissiehandel ook maatregelen worden genomen om het hele proces te kunnen beheersen.
Het is niet mijn bedoeling de mobiliteit ter discussie te stellen of aan te vallen, want wij hebben die mobiliteit nodig. Wij moeten echter wel ons verkeersgedrag veranderen.
De emissiehandel mag er echter niet toe leiden dat wij niet langer over andere concrete maatregelen discussiëren. Europa is toonaangevend op het gebied van het milieubeleid, en als wij geloofwaardig willen blijven, moeten we verder gaan dan nu in het Witboek wordt voorgesteld.
Mijnheer de Voorzitter, ik wil hierbij nadrukkelijk de bezorgdheid van het Europees Parlement over de conferentie van Den Haag tot uiting brengen.
Zoals reeds werd gezegd, gaat het hier ten eerste om de kwestie van de deelname van leden van dit Parlement.
Al wat in het kielzog van de conferentie van Den Haag in Europees beleid wordt gegoten, moet door dit Parlement besproken, geamendeerd en goedgekeurd worden.
Nationaal beleid, voor zover deze van toepassing is, zal via de nationale parlementen moeten lopen, maar voor heel het Europese beleid dat voortvloeit uit de conferentie van Den Haag moeten wij een stem in het kapittel hebben.
Onze bijdrage aan de EU-delegatie is tot op heden beperkt tot 3 parlementsleden.
Bovendien tasten wij volledig in het duister omtrent de rol die voor onze delegatie is weggelegd.
Wij zouden graag meer mensen sturen.
Wij weten dat COREPER zich volgende week hierover buigt maar wij zouden toch graag van de commissaris horen wat de laatste stand van zaken is.
Verder willen wij graag dat er vóór de conferentie een briefing wordt georganiseerd voor onze vertegenwoordigers en zij tijdens de conferentie steeds op de hoogte worden gehouden.
Wij zullen er straks meer over horen, en ik hoop dat de commissaris ons uitputtend verslag zal doen.
Dat is echter nog niet alles: onze vertegenwoordigers moeten aanwezig zijn bij alle vergaderingen van de EU-delegatie, dus ook die waar tactiek en beleid uitgestippeld worden.
Wij geloven niet dat wij hiermee het onderste uit de kan willen.
Gelet op onze rol in het Europese wetgevingsproces zou het absurd zijn indien de Commissie en de Raad ons bij de onderhandelingen buitenspel zouden zetten.
Ten tweede moet men zich afvragen in hoeverre de geïndustrialiseerde landen, waaronder de Verenigde Staten, oprecht zijn wat COP6 en de ratificatie van Kyoto betreft.
Wij moeten ook onszelf die vraag in alle eerlijkheid stellen. Willen zij, en wij, echt vooruitgang boeken of zet iedereen de hielen in het zand?
Het bewijs inzake de gevolgen van de klimaatverandering is overstelpend en toch kregen de leden van de Milieucommissie tijdens een recente videoconferentie met leden van het Amerikaanse Congres de indruk dat het Congres niet zal instemmen met ratificatie van Kyoto.
Als de Verenigde Staten zelfs ten tijde van economische groei niet kunnen instemmen met deze milieuvriendelijke maatregelen, wat valt er dan nog te verwachten in minder rooskleurige periodes?
Wij zouden graag horen wat de Commissie verwacht van de houding van de Amerikanen in Den Haag. In welke mate zullen de Amerikanen de conferentie saboteren en wat zouden wij uit het vuur kunnen redden?
Stel dat de Verenigde Staten duidelijk kenbaar maken dat zij nooit ofte nimmer Kyoto zullen ratificeren zonder de deelname van de belangrijkste ontwikkelingslanden. Wat zijn dan de kansen op de vorming van een coalitie van landen die wel ratificeren, en hoe groot is het risico dat wij op die manier de concurrentiepositie van de Europese Unie ondermijnen?
Misschien kan de Commissie ons ook een duidelijk tijdschema geven voor de plannen in verband met de volgend jaar te treffen maatregelen op het vlak van de klimaatverandering.
Ik realiseer me dat de Commissie ons dan waarschijnlijk een kijkje moet gunnen in de keuken van het 6e Milieu Actie Programma, maar dit lijkt me wel een gepast moment om de grote lijnen daarvan vrij te geven.
Aangezien wij er, tot besluit, redelijk zeker van zijn dat wij de oorzaken van de klimaatverandering kennen, zullen de toekomstige generaties ons deze trage reactie niet vergeven.
Regeringen deinzen terug voor brandstofheffingen uit angst niet herkozen te worden.
Dat is menselijk en misschien onvermijdelijk, maar wij zouden dan toch ten minste meer middelen kunnen uittrekken om nieuwe, hernieuwbare energiebronnen te ontwikkelen die snel een reëel alternatief bieden.
Het is toch uitermate bedroevend dat wij SAVE, het Europese fonds voor hernieuwbare energiebronnen, vorig jaar juist gekort hebben. Slechts een fractie van het bedrag dat wij aan tabaksubsidie spenderen, gaat naar dit fonds.
Toekomstige generaties zullen ons dat niet vergeven, en terecht!
Laat ik eerst en vooral de rapporteur, mijnheer Moreira Da Silva, bedanken voor deze twee uitstekende verslagen over onze huidige strategie op het vlak van de klimaatverandering.
Ik vind het ook zeer verheugend dat het Europees Parlement zoveel belang blijft hechten aan het wereldwijde probleem van de klimaatverandering.
Het is een goede zaak dat wij hieraan vandaag een uitvoerige discussie wijden, te meer daar over minder dan 4 weken in Den Haag tijdens de zesde Conferentie van de Partijen van de Conventie over Klimaatverandering, verstrekkende beslissingen moeten worden genomen.
Zoals u weet is de Europese Unie een fervent voorstander van de inwerkingtreding van het Kyoto-Protocol in uiterlijk 2002, tien jaar na Rio met andere woorden.
Het is de bedoeling dat de Europese Unie het protocol ratificeert zodra COP-6 is uitgemond in besluiten die de milieu-integriteit en de geloofwaardigheid van het protocol waarborgen.
Om dit te bewerkstelligen moet de Europese Unie al bij voorbaat het roer op overtuigende wijze naar zich toetrekken.
Binnen deze optiek zou ik de belangrijkste doelstellingen van COP-6 van de Europese Unie als volgt willen samenvatten.
Ten eerste moeten wij ervoor zorgen dat de geïndustrialiseerde landen zelf actie ondernemen.
De meeste uitstoot van broeikasgassen vindt plaats in de geïndustrialiseerde landen en zij moeten het voortouw nemen in de strijd tegen de klimaatverandering.
Daarom moet COP-6 resulteren in een evenwichtige verdeling tussen enerzijds het gebruik van de Kyoto-mechanismen zoals de handel in emissierechten, en anderzijds de binnenlandse actie, de complementariteit. Bovendien moeten de landen kunnen aantonen dat het beleid ter vermindering van de uitstoot in 2005 vruchten afwerpt.
Ten tweede moeten wij ervoor zorgen dat de Kyoto-streefcijfers worden nageleefd.
De geïndustrialiseerde landen hebben een reductie afgesproken binnen het kader van het Kyoto-Protocol.
Om dit doel te bereiken moet COP-6 een solide set toepassingsregels voor de Kyoto-mechanismen opleveren, evenals een handzaam en uitgebouwd controlesysteem.
Markten en mechanismen functioneren slechts dan optimaal wanneer zij zijn ingebed in een hecht institutioneel kader.
Ten derde heeft de Europese Unie in haar streven de doelstellingen zuiver te houden, grote bezwaren tegen het opnemen van de zogenaamde "sinks" , dit vanwege de wetenschappelijke en andersoortige onzekerheden en risico' s die hieraan verbonden zijn.
De Unie plaatst ook vraagtekens bij de potentiële omvang van de "sinks" omdat het de geïndustrialiseerde landen gedeeltelijk ontslaat van de plicht de uitstoot te verminderen.
Als deze bezwaren niet worden opgeheven, kunnen wij niet instemmen met het opnemen van extra bosbouw- en landbouwactiviteiten anders dan bebossing, ontbossing en herbebossing.
"Sinks" horen niet thuis bij het "CDM" , het schone ontwikkelingsmechanisme omdat dat een mechanisme betreft dat moet leiden tot sociale en economische ontwikkeling in een land.
Ten vierde moeten wij de ontwikkelingslanden en de zich in overgang bevindende economieën bijstaan door ons te richten op capaciteitsopbouw ter plaatse, overdracht van technologie en hulp bij aanpassingen.
In dit opzicht verdienen de minst ontwikkelde landen extra aandacht.
Wij moeten deze punten tijdens COP-6 nader uitwerken en afspreken dat het schone ontwikkelingsmechanisme gebaseerd moet zijn op veilige, milieuvriendelijke technologieën waardoor deze landen zich schoner kunnen ontwikkelen.
Ik juich toe dat leden van het Europees Parlement deel uitmaken van de communautaire delegatie voor COP-6.
Op 31 oktober zal de definitieve beslissing genomen worden over het precieze aantal delegatieleden: de Commissie heeft voorgesteld dat het Europees Parlement door 8 parlementsleden wordt vertegenwoordigd.
Deze leden kunnen op basis van de institutionele regels aanwezig zijn bij de plenaire vergaderingen. Ik kan u verzekeren dat ik en mijn staf alles in het werk zullen stellen om de aanwezige parlementsleden regelmatig op de hoogte te brengen van de stand van de onderhandelingen, die niet open staan voor waarnemers.
Ik kan u ook toezeggen dat voor aanvang van COP-6 een uitvoerige briefing gehouden zal worden, mogelijkerwijs tussen 7 en 11 november. Wij zullen proberen dat zo goed mogelijk te regelen.
Ik wil ook ingaan op de vraag over ratificatie zonder de Verenigde Staten.
De Europese Unie hecht enorm aan ratificatie en inwerkingtreding van het protocol in uiterlijk 2002.
Wij dringen er bij de andere partijen, met name de Verenigde Staten en Rusland, telkens op aan dat zij voorbereidingen moeten treffen voor de ratificatie.
Theoretisch kan het protocol zonder de deelname van de Verenigde Staten van kracht worden, maar het is zeker niet ons doel ' s werelds grootste producent van broeikasgassen buiten het stelsel te hebben.
Dit zou bovendien hoogstwaarschijnlijk belangrijke gevolgen hebben voor de concurrentiepositie van de EU.
Het sterkt mij te weten dat de Commissie door het Europees Parlement en de Raad gesteund wordt in haar pogingen een doeltreffend Europees Programma inzake Klimaatverandering (EPK) op te zetten.
Het advies van de Commissie milieubeheer, volksgezondheid en consumentenbeleid over dit programma benadrukt dat beleid en maatregelen de zwaartepunten van de strategie moeten zijn.
Het is belangrijk dat alle betrokkenen deze strategie onderschrijven en daarom heeft de Commissie in dit kader geopteerd voor een proces waarbij alle belangengroepen gemoeid zijn.
De Milieuraad heeft kort geleden een aantal beleidsbeslissingen genomen over het terugdringen van de uitstoot van broeikasgassen die de keuzes in het Europees Programma inzake Klimaatverandering bestendigen.
Tegelijkertijd is er een aantal prioriteiten vastgesteld voor de sectoren vervoer, energie-efficiëntie en industrie. Deze moeten verder worden uitgewerkt met het oog op het milieu-impact en de kosten-batenanalyse.
Deze voorstellen zullen aandachtig bestudeerd worden binnen het kader van het EPK.
Zoals u weet staat het programma op de rails: de 6 bestaande werkgroepen - flexibele mechanismen, energieopwekking, energieverbruik, vervoer, industrie en onderzoek - zijn sinds juni jongstleden operationeel.
Het EPK is van meet af aan een huzarenstukje geweest op het vlak van de integratie: Commissiediensten, het bedrijfsleven, NGO' s en nationale deskundigen moesten met elkaar om de tafel.
De eerste indruk, na deze 4 beginmaanden, is absoluut positief.
Er heeft een constructieve houding postgevat in de verschillende werkgroepen.
Op de speciale Klimaatraad van 7 november zal mijn inleiding gebaseerd zijn op een voortgangsverslag van dit programma.
Alhoewel het programma nog jong is, tekent zich toch al een eerste lijst te nemen maatregelen af voor alle betrokken sectoren.
De stimulering van gecombineerde warmte- en energiesystemen en van hernieuwbare energiebronnen, het vergemakkelijken van de overstap naar koolstofarme brandstoffen, een doelmatig energieverbruik in gebouwen, een bewustwordingscampagne in de transportsector, verbeteringen aan lichte bedrijfsvoertuigen, controlemaatregelen voor lekken en de terugwinning van fluorhoudende gassen zijn onder andere maatregelen die deel uitmaken van de voorlopige voorstellen van het Europese Programma inzake Klimaatverandering.
Komende zomer, aan het einde van het overlegproces, zal het EPK door de nieuwe impulsen die het afgeeft, de bestaande voorstellen in een stroomversnelling hebben gebracht.
Tegelijkertijd zal het echter nieuwe ideeën hebben aangewakkerd.
Vandaar dat dit programma een unieke kans biedt om alle elementen bijeen te brengen die onderdeel moeten zijn van een ambitieuze Europese strategie tegen de klimaatverandering. De follow-up van de Commissie zal erin bestaan dat de meest veelbelovende voorstellen nader worden uitgewerkt.
Ik zou de leden willen bedanken voor de ruime aandacht die zij besteed hebben aan het Groenboek over de handel in emissierechten.
De Commissie heeft grote belangstelling voor de standpunten van de marktdeelnemers en, uiteraard, voor die van het Europees Parlement.
Het is niet meer dan normaal dat bij een nieuw beleidsinstrument de meningen uiteenlopen daar waar het details betreft en het doet mij bijzonder veel genoegen dat het Parlement in deze zo' n constructieve houding heeft ingenomen.
De handel in emissierechten is een nieuw concept en leidt dus begrijpelijkerwijs bij sommige mensen tot wantrouwen.
Ik hoop dat het Groenboek dat wantrouwen enigszins geneutraliseerd heeft.
De handel in emissierechten binnen de Europese Unie is een beleidsmaatregel die bestaat naast al die maatregelen die reeds genomen zijn of momenteel ontwikkeld worden door de Commissie binnen het kader van het EPK.
De Commissie wed niet op één paard.
Een forse vermindering van de emissies vereist gedifferentieerd beleid en allerhande maatregelen.
Om de discussie binnen de Europese Unie op gang te helpen heeft de Commissie een beeld geschetst van de wijze waarop het handelssysteem zou kunnen functioneren.
Het betreft hier zeker niet een definitief model.
Misschien dat er uit het Groenboek een lichte voorkeur voor bepaalde opties spreekt, maar het gaat de Commissie eerst en vooral om een onbevooroordeelde benadering van dit nieuwe instrument. Daarnaast pleit de Commissie voor een behoedzame, stapsgewijze ontwikkeling van de handel in emissierechten in de Europese Unie.
Diezelfde behoedzame aanpak ligt ten grondslag aan de weigering van de Commissie om van meet af aan alle broeikasgassen en branches als vervoer en de huishoudelijke sector onder het handelssysteem te laten vallen.
Een goed lopend systeem kan worden uitgebreid maar het moet zich eerst waarmaken.
Ik geloof niet dat de handel in emissierechten kernenergie bevoordeelt, net zomin als de andere maatregelen van het Europese klimaatveranderingsprogramma dat doen.
Kernenergie zal niet in aanmerking komen voor het handelssysteem.
Wij streven onverminderd naar een lancering van het systeem in 2005, zodat de gemeenschap al doende lering kan trekken.
De lidstaten brengen zich al in gereedheid en wij moeten altijd de gedeelde belangen van de Unie voor ogen houden.
Het is bovendien mijn bedoeling - en ik heb hierover in oktober al besprekingen gevoerd - om de Midden- en Oost-Europese landen te betrekken bij de eventuele, toekomstige handel in emissierechten.
Tot slot blijkt wel uit het grote aantal reacties op het Groenboek - een vijftigtal in totaal - hoezeer dit nieuwe instrument in de belangstelling staat.
De meningen over hoe het nu verder moet gaan, lopen uiteen en de Commissie zal hierover binnen een paar maanden uitsluitsel geven, nadat de reacties nader zijn bestudeerd en de uitkomst van de COP-6 bekend is.
De Commissie heeft altijd geprobeerd het Europese handelssysteem naadloos te laten aansluiten bij dat van het Kyoto-Protocol zodra dit van kracht wordt.
Zoals u weet, gaat het Europese systeem in principe in 2005 van start, terwijl de internationale handel volgens het Protocol langer op zich zal laten wachten.
Ik kan tot besluit zeggen dat er algemene steun is voor uw resoluties en ik wil nogmaals mijn dank en waardering uitspreken voor de pogingen van het Parlement om de klimaatverandering meer voor het voetlicht te brengen. Ik dank u ook voor uw steun aan de Commissie voor de tenuitvoerlegging.
Mevrouw de commissaris, staat u mij toe dat ik naar aanleiding van het prachtige verslag van de heer Da Silva en het door u beschreven, belangrijke en perspectiefrijke scenario, even stil sta bij een dramatische gebeurtenis: de overstromingen die zich in de afgelopen week in grote delen van Europa hebben voorgedaan, met name in Noord-Italië, maar ook in Frankrijk en Spanje.
Wij raken onderhand gewend aan een bepaald taalgebruik dat kenmerkend lijkt te worden voor onze tijd. Werkwoorden als "buiten zijn oevers treden" en "overstromen" zijn onderdeel geworden van onze gewone huis-, tuin- en keukentaal.
Volgens ons zijn deze rampen het gevolg van de klimaatveranderingen, en daar moet met het sociaal en economisch systeem weerstand tegen worden geboden.
Ook de klimaatdeskundigen bevestigen dat het weer in onze gebieden verandert.
De uitzonderlijke regenval van de afgelopen week heeft gezorgd voor evenwichtsherstel van het klimaat dat na de droogte van vorig jaar sterk was verstoord.
Zij zeggen eveneens dat droogteproblemen zich in de komende jaren versterkt zullen voordoen en zullen worden afgewisseld door stortbuien die overstromingen zullen veroorzaken en rivieren buiten hun oevers zullen doen treden.
Nu onze doden helaas zijn begraven, de journalisten de verwoeste gebieden verlaten hebben en de rivier, de Po - ik woon langs de Po - weer zijn normale loop volgt, is het hoog tijd om - zoals wij in Italië plegen te zeggen - "zijn paraplu eens te openen" , niet om de funeste rol van Kassandra te spelen maar om nog eens diep na te denken over de behoeften en remedies.
Het lijdt geen twijfel dat in de afgelopen jaren grote vooruitgang is geboekt met de alarmsystemen. Dankzij de alarmmaatregelen heeft men de omvang van de ramp binnen bepaalde perken weten te houden.
Hoe belangrijk deze maatregelen echter ook mogen zijn, zij kunnen nooit als het belangrijkste bestrijdingsmiddel worden beschouwd. Het belangrijkste is dat er een beleid komt waarmee men zich tegen dergelijke rampen kan weren.
Wij moeten daarbij inhaken op hetgeen de deskundigen ons zeggen. Er moeten politieke besluiten worden genomen voor territoriale vraagstukken, opdat de grond kan worden beschermd, ook wanneer de zon schijnt.
Ik wil nog enkele overwegingen naar voren brengen.
De eerste betreft de logica die aan de huizenbouw van de mens ten grondslag ligt. Deze mag niet uit het oog worden verloren.
Men moet ervoor zorgen dat de voorschriften voor de huizenbouw strikt in acht worden genomen en daar strenge controle op wordt uitgeoefend.
Ook mag men de rol van de landbouw bij dergelijke zaken niet vergeten.
Tijdens de laatste overstroming van de Po konden dankzij de landbouwgronden grote hoeveelheden water worden opgevangen en aldus de bewoonde gebieden en de steden worden beschermd.
Daarom moet men nogmaals de rol van de landbouwer als milieubeschermer bekrachtigen. Die vergeet men maar al te gemakkelijk als de zon schijnt.
Het landbouwbeleid, het milieubeleid, het stedenbeleid en de ruimtelijke ordening worden ternauwernood in het licht van deze functie gezien.
Daarom moeten wij in Europa de juiste coördinatiemogelijkheden daarvoor zien te vinden.
Mijnheer de Voorzitter, het zijn drie belangrijke documenten die we vandaag moeten bespreken en ze betreffen een van de grootste uitdagingen waarmee wij zijn geconfronteerd, dat wil zeggen de klimaatverandering.
Voor een Scandinaviër die in een gebied woont waar de temperatuur in dit jaargetijde zelden boven de zeven graden uitkomt en waar de regen met bakken uit de hemel valt, lijkt de gedachte aan een warmer klimaat op het eerste gezicht aanlokkelijk.
Zo simpel is het echter niet.
De op handen zijnde klimaatverandering is voor niemand een goede ontwikkeling.
Het scenario is daarentegen precies zoals het zojuist beschreven is: stormen, regen en overstromingen alsmede veranderingen in flora en fauna.
Het leven verandert en het wordt er amper behaaglijker op.
De drie documenten over de klimaatverandering die de Commissie milieubeheer, volksgezondheid en consumentenbeleid heeft behandeld, kunnen worden beschouwd als documenten die verschillende perioden vertegenwoordigen.
De resolutie over de conferentie van Den Haag is de meest recente.
Daarin presenteren wij als Milieucommissie onze visie, en hopelijk ook die van Unie, op wat er in Den Haag moet gebeuren.
Zij wordt gekenmerkt door een grote eensgezindheid, wat een goede basis is voor de conferentie van Den Haag.
De resolutie geeft op een duidelijke manier aan dat het Kyoto-protocol moet worden ondertekend en de industriële landen het voortouw moeten nemen bij het stoppen van de klimaatverandering.
Zij benadrukt ook zeer duidelijk dat de flexibele mechanismen slechts een aanvulling op de nationale maatregelen zijn.
Ik ben blij te horen dat commissaris Wallström deze opvatting deelt.
De voorzitter van de Commissie milieubeheer, volksgezondheid en consumentenbeleid heeft naar mijn mening duidelijk te kennen gegeven dat voor ons drie vertegenwoordigers van het Europees Parlement op de conferentie van Den Haag niet voldoende zijn.
Ik ben ook blij commissaris Wallström te horen zeggen dat de Commissie acht afgevaardigden heeft voorgesteld.
Het Europees Parlement en degenen die zich in het Parlement met milieukwesties bezighouden, moeten eens serieus genomen worden, en niet alleen, als het zo toevallig uitkomt, worden gebruikt als een soort boegbeeld.
Het is ook belangrijk te onderstrepen dat regelmatige bijeenkomsten en regelmatige informatie tijdens de conferentie van Den Haag constructief zouden zijn.
De standpunten van de afgevaardigden moeten echter in acht worden genomen, opdat de communicatie niet eenzijdig wordt.
De resolutie over de handel in emissierechten is een goed document, maar met de wijzigingen van de Milieucommissie is deze verbeterd.
De belangrijkste aanvulling is dat, zoals ook in het COP6-document staat, een duidelijke grens wordt gesteld aan de eigenlijke handel in emissierechten. Deze mag niet meer dan 50 % bedragen van de maatregelen voor de terugdringing van de emissie.
Verder is belangrijk dat er voor ieder land en iedere sector meetbare doelstellingen worden geëist en er juridisch bindende maatregelen worden genomen die de lidstaten verplichten om zich aan hun quota te houden.
Er bestaat ook een zekere ongerustheid over het feit dat bepaalde sectoren, zoals de vervoerssector, niet zijn opgenomen in het Groenboek.
Wij gaan ervan uit dat deze in het volgende document aan de orde zullen komen, dat wil zeggen in de strategie en de maatregelen van de EU om de emissie te verminderen, en dat de vervoersector niet overgeslagen wordt bij de besprekingen over de klimaatverandering.
De boodschap is glashelder: in principe moeten er voor alle emissies, ongeacht de bron, regulerende maatregelen komen.
Velen hebben twijfels over het voorstel voor de handel in emissierechten, met name wat de sociaal-economische consequenties daarvan betreft.
Men is simpelweg bang dat de werkgelegenheid in gevaar komt. Men is bang dat bedrijven de verschillende industrieën tegen elkaar gaan uitspelen.
Deze twijfel en ongerustheid hebben we in paragraaf 13 van de resolutie behandeld, en ik hoop dat dit in ieder geval een paar mensen geruststelt.
Er staat in deze paragraaf een duidelijke fout in de Zweedse versie.
Slechts het halve amendement dat in het Zweedse document is gepubliceerd, is aangenomen.
Het derde document is wellicht op lange termijn het belangrijkst.
Hierin worden de strategie en de maatregelen behandeld waarmee de EU de emissie van broeikasgassen wil verminderen.
Ook wordt hierin gewag gemaakt van datgene waar het eigenlijk om draait, namelijk het veranderen van onze levenswijze als we echt iets willen bereiken.
Het is een welkom document, maar het zou nog meer welkom zijn als het concreter en duidelijker was geweest. Wij hopen echter dat het met de door de Commissie milieubeheer, volksgezondheid en consumentenbeleid goedgekeurde amendementen inderdaad duidelijker wordt.
Mijnheer de Voorzitter, mevrouw de commissaris, ik ben blij dat het debat over de klimaatveranderingen in Europa en in de wereld ons de gelegenheid biedt om even stil te staan bij de ware cycloon die in een groot deel van Europa heeft huisgehouden.
Deze cycloon - die Duitse meteorologen de naam Joséphine hebben gegeven - heeft enorme schade aangericht in het noordwesten van Italië, met name in mijn regio, Val d'Aosta.
In drie, vier dagen is er over een totale oppervlakte van 10.000 km2 gemiddeld 500 tot 700 millimeter regen gevallen, wat ruwweg overeenkomt met de neerslag van een heel jaar.
Deze storm heeft terreur gezaaid in de Val d'Aosta en in de andere landen en gebieden. Het lijkt wel alsof er oorlog heeft gewoed en nu moet men het hoofd bieden aan een lange en dure lijst van schadegevallen.
Zij moet echter met name erachter zien te komen waardoor het klimaat wordt veranderd en volgens welke cycli. Zij moet dan ook de noodzakelijke Europese kredieten ter beschikking stellen om te kunnen voorzien in de behoeften van de bevolkingen en - dat is mijn standpunt als bergbewoner - maatregelen te kunnen treffen voor de berggebieden in Europa.
Deze maatregelen zijn absoluut noodzakelijk, als we dit soort overstromingen in de toekomst willen vermijden.
Voorzitter, commissaris, collega's, ons klimaat verandert nu al.
De afgelopen duizend jaar is het eenvijfde graad kouder geworden.
Maar de laatste vijftig jaar is het anderhalve graad warmer geworden.
Die opwarming gaat steeds sneller.
Eén of twee graden meer is wel lekker denken veel burgers, maar de warme golfstroom die ons een aangenaam klimaat geeft, kan elk moment omkeren.
Dan krijgen wij in Europa het klimaat van Canada. In de winter vele weken met 20 tot 30 graden vorst.
Er zijn radicale maatregelen nodig om de opwarming van de aarde te stoppen.
Het Kyoto-protocol is te beperkt.
Alleen al de groei van het vliegverkeer in de komende vijftien jaar vreet alle reducties van het Kyoto-protocol op.
China stoot nu al meer broeikasgassen uit dan duurzaam is.
Daar mogen wij onze ogen niet voor sluiten.
Na 2020 zouden de ontwikkelingslanden ook broeikasgassen moeten gaan bestrijden. Maar wel op basis van gelijkwaardigheid.
Elke wereldburger heeft evenveel recht om CO2 uit te stoten.
Niet de Amerikaanse burgers tweehonderd maal zoveel als mensen uit Oost-Afrika.
Op basis van equity zou de internationale handel in CO2-certificaten na 2008 van start moeten gaan.
Alleen op die basis zullen ontwikkelingslanden als China en India mee gaan doen.
In Den Haag kiezen voor de Amerikaanse lijn van grandfathering zal deze weg blokkeren. Energie-efficiëntie en hernieuwbare energieën zijn de weg vooruit, zowel in het Noorden als in het Zuiden.
Niet 25 cm hoge struiken zoals de Australische regering voorstelt. En ook niet andere niet te verifiëren bosprojecten.
Ook niet kernenergie subsidiëren met Clean Development Mechanism-geld.
Dat zou pervers zijn op een moment dat Amerika en Europa alleen maar atoomcentrales sluiten.
Gelukkig staan onze ministers en de Commissie aan de goede kant.
Namens mijn fractie wens ik hun standvastigheid toe.
Een snelle ratificatie van het Kyoto-protocol is de juiste weg.
Wij mogen ons niet afhankelijk maken van de Amerikaanse Senaat.
Na ratificatie krijgt CO2-uitstoot een prijs.
Nu is het nog gratis voor de grote industrieën en de elektriciteitsproducenten in Europa, die gezamenlijk voor 45% van de CO2-uitstoot verantwoordelijk zijn.
Het Groenboek over verhandelbare emissierechten binnen Europa is een uitstekend initiatief.
Europa moet alles op alles zetten om die 8%-doelstelling te halen.
Ik wil een oproep doen aan de Europese Commissie om extra voorstellen te ontwikkelen om de uitstoot in de transportsector te beteugelen.
Alleen als wijzelf die 8%-doelstelling halen, zijn wij geloofwaardig.
En alleen dan zijn doorbraken op het wereldklimaattoneel mogelijk.
Mijnheer de Voorzitter, zoals bekend is de klimaatkwestie wellicht het grootste probleem van deze tijd.
Het is niet zo dat we niet weten welke veranderingen nodig zijn. Het probleem is veeleer dat de noodzakelijke veranderingen een enorme weerslag hebben op heel ons vervoers- en energiebeleid, in feite op onze hele manier van consumeren.
Er zijn ingrijpende maatschappelijke veranderingen nodig om de emissie van broeikasgassen terug te dringen.
De hoogst ontwikkelde landen, de landen met de hoogste economische standaard, die per persoon de meeste broeikasgassen uitstoten, hebben een verantwoordelijkheid. Zij moeten een voortrekkersrol vervullen bij het verminderen van de emissie.
Daarom lijkt het van doorslaggevend belang dat op de conferentie van Den een akkoord wordt bereikt met de Verenigde Staten, dat leidt tot zowel echte vooruitgang als ratificatie van het Kyoto-protocol.
Een verantwoord beleid van de kant van de hoogst ontwikkelde landen moet gebaseerd zijn op het verminderen van hun eigen emissie.
Als er al plaats moet worden ingeruimd voor handel in emissierechten - en daar heb ik mijn twijfels over - mag deze slechts een klein deel van het totale beleid uitmaken. Als een dergelijke handel er komt, moet dit streng gecontroleerd worden, met het oog op het sociale aspect en de toekomstige ontwikkelingsmogelijkheden in ontwikkelingslanden.
Dit systeem kan in de toekomst grote risico's opleveren als Rusland en de ontwikkelingslanden gaan deelnemen aan de handel in emissierechten en als dit op mondiale leest wordt geschoeid.
Daarentegen bestaan er andere soorten flexibele mechanismen die op mondiaal niveau voordelen kunnen opleveren.
Handel in emissierechten en emissiereductie kunnen de werkelijke veranderingen die nodig zijn niet vervangen.
Hetzelfde geldt natuurlijk voor kernenergie.
In plaats daarvan hebben we een krachtig beleid nodig, minder energieverbruik, hernieuwbare energie, alternatieve brandstof en effectieve milieuheffingen op vervoer.
Het is met name de verantwoordelijkheid van de afzonderlijke lidstaten om deze maatregelen door te voeren.
Op het gebied van de belasting is een gemeenschappelijke minimumheffing wenselijk.
Als het niet mogelijk is om het eens te worden over een heffing op broeikasgassen binnen de EU, moeten de landen die bereid zijn om het voortouw te nemen gezamenlijk toch een dergelijke heffing invoeren.
Wij zijn het eens met de inhoud van de meeste paragrafen van het verslag-Moreira Da Silva, maar we staan sceptisch tegenover de handel in emissierechten.
Een dergelijk systeem kan een interessant experiment op EU-niveau zijn, maar het kan andere maatregelen niet vervangen.
Mijnheer de Voorzitter, in de afgelopen jaren hebben wij op ons grondgebied het aantal natuurrampen op exponentiële wijze zien toenemen, natuurrampen die soms hele regio' s en dorpen hebben ontwricht, maar die niet alleen te wijten zijn aan klimaatveranderingen - klimaatveranderingen worden trouwens ook door de mens veroorzaakt - maar ook aan het ingrijpen van de mens in de natuur, aan de manier waarop regeerders, bestuurders en burgers omgaan met de bodem, een bodem die zij niet verbeteren, beschermen en waarborgen.
Dit jaar hadden wij in Italië eerst de ramp in Calabria en nu heeft zich deze verschrikkelijke ramp voltrokken in Noord-Italië met zijn 25 doden en meer dan 45.000 daklozen.
Met name de Val d' Aosta, Piemonte en talrijke gebieden van de Povlakte en Lombardije zijn getroffen.
Vorig jaar heeft de ramp in Frankrijk eeuwenoude bossen verwoest en heel de mensheid schade aangericht.
Mijnheer de Voorzitter, ook vijf jaar geleden is Italië door een grote overstroming getroffen.
Ook toen zijn er huizen, bruggen, wegen, fabrieken, winkels en hele dorpen verwoest.
Ik was toen Europees afgevaardigde van Alleanza Nazionale en heb toen de Commissie gevraagd onmiddellijk aan de slag te gaan, de gebieden met overstromingsgevaar op te sporen en een hydrologische kaart te maken van de regio' s van de Europese Unie.
Sedertdien zijn vijf jaar verstreken, er heeft een nieuwe overstroming plaatsgevonden en nog steeds is er geen hydrologische kaart.
Europa heeft niets gedaan. Europa heeft zelfs geen druk uitgeoefend op de lidstaten en aangedrongen op maatregelen van ruimtelijke ordening ter verbetering van de situatie.
Wij vragen nu opnieuw om die kaart, in de hoop dat wij dan over vijf jaar hier niet opnieuw ons beklag moeten doen over onze doden en onszelf moeten verwijten dat wij niet dat hebben gedaan wat wij hadden moeten doen, namelijk een hydrologische kaart opstellen voor de risicogebieden van de Europese Unie en een richtlijn maken met veiligheidsnormen voor de bebouwing van rivieroevers, met operationele maatstaven voor het bomenbeheer, met een verbod op steengroeven en lozingen in risicogebieden en met sancties voor degenen die dergelijke dingen toestaan of aanleggen.
Het moet eindelijk tot ons doordringen dat risicopreventie de beste milieubescherming is.
Ontwikkeling, ook plattelandsontwikkeling moet verenigbaar zijn met het milieu en met de mens.
Mijnheer de Voorzitter, waarde collega' s, de afgelopen tien jaar hebben wij herhaaldelijk kunnen vaststellen dat de klimaatverandering in Europa rampen veroorzaakt, rampen die nog niet voldoende zijn bestudeerd en ingeschat. De Povlakte, een van de in geopolitiek en cultureel opzicht verst gevorderde gebieden in Europa, heeft een dramatische overstroming te verwerken gekregen die een groot aantal doden en enorme materiële schade achter zich liet.
De Italiaanse regering heeft, in vergelijking met de omvang van deze - overigens van tevoren aangekondigde - ramp in een van de strategisch belangrijkste productiegebieden van Italië en Europa, werkelijk een belachelijk laag bedrag ter beschikking gesteld.
De Italiaanse regering gedraagt zich jegens de nijvere inwoners van dit gebied op een ongepaste en onverantwoordelijke manier. De Italiaanse regering is inefficiënt, zoals reeds eerder is gebleken tijdens de aardbevingen in Umbria en de overstromingen in Zuid-Italië.
Tot nu toe is er geen enkel waterwerk verwezenlijkt ter voorkoming van nieuwe rampen.
Daarom moet Europa zich garant stellen en stappen ondernemen bij de Italiaanse regering om ervoor te zorgen dat de schade aan de bedrijven in zijn totaliteit wordt erkend en deze bedrijven worden vrijgesteld van elk soort belasting. Ook moet zij de schade aan de burgers erkennen die, bijgestaan door actieve en voorbeeldige vrijwilligers uit de Povlakte, onmiddellijk de mouwen hebben opgestroopt en aan de slag zijn gegaan om de schade te herstellen.
Mijnheer de Voorzitter, mevrouw de commissaris, waarde collega's, in de eerste plaats wil ik de rapporteur, Jorge Moreira da Silva, hartelijk bedanken voor zijn uitstekende werk en zijn verslag.
Klimaatbescherming is geen marginaal onderwerp voor milieufreaks, maar een van de grootste uitdagingen van onze tijd.
De vreselijk stormen en overstromingen die Europa en de rest van de wereld de afgelopen maanden hebben geteisterd, zouden ons wakker moeten schudden.
Vrijwel alle wetenschappers zeggen dat deze stormen en overstromingen drastisch in aantal zullen toenemen als wij de uitstoot van broeikasgassen niet duidelijk verminderen.
Daarom is klimaatbescherming ook in economisch opzicht zinvol.
Juist echter omdat wij voor deze uitdaging staan, ergert het me dat men in de discussies over klimaatbescherming weliswaar heel vaak zegt wat men niet wil, maar bijna nooit wat men eigenlijk wel wil.
Er is gebrek aan alternatieven, aan constructieve debatten.
Veel mensen zijn vierkant tegen kernenergie.
Anderen zijn volledig gekant tegen belastingmaatregelen.
Ik denk echter dat iedere mogelijkheid om broeikasgassen terug te dringen moet worden aangegrepen.
Het hindert me ook dat in de discussie over nationale milieubelastingen die in de lidstaten wordt gevoerd die nationale instrumenten weliswaar terecht worden bekritiseerd, maar daar te weinig opbouwende voorstellen tegenover worden gesteld.
Ik heb daarom namens de EVP-Fractie een amendement ingediend om een Europese klimaatheffing in te voeren, die alle broeikasgassen omvat en fiscaal neutraal is.
Wij hebben de kans de fouten die op nationaal niveau worden gemaakt te corrigeren. Europa moet een positief signaal geven.
De EVP-Fractie is ook van mening dat kernenergie tenminste in de komende decennia onmisbaar is om de uitstoot van broeikasgassen te verminderen.
Sommige lidstaten zijn van plan helemaal van kernenergie af te stappen, of zijn daar al mee bezig. Dat is precies het foute signaal omdat kerncentrales aanzienlijk minder broeikasgassen produceren dan fossiele brandstoffen.
Voordat landen kernenergie vaarwel zeggen, moeten ze eerst duidelijk maken hoe ze de hoeveelheid broeikasgassen denken te verminderen.
Mijnheer de Voorzitter, mevrouw de commissaris, waarde collega's, ik wil in de eerste plaats de rapporteur bedanken, omdat hij er mijns inziens voortreffelijk in is geslaagd de verschillende belangen binnen onze instelling met elkaar te verenigen en namens het Parlement een standpunt te bepalen.
Mevrouw de commissaris, ik volg de discussie over het klimaat in dit Parlement sinds 1995.
Wat ik sindsdien heb meegemaakt, komt er eigenlijk op neer dat het Parlement steeds uit tactische overwegingen bepaalde concessies heeft gedaan, omdat wij willen dat ook het land dat de meeste CO2 produceert zich aan de afspraken van Kyoto houdt.
Daarom hebben wij ook de emissiehandel geaccepteerd.
Wij zijn daar in principe voor, en hebben daarnaast nog veel meer concessies gedaan.
Op een gegeven moment komt de lat dan zo laag te liggen, dat die wat mij betreft niet lager kan.
Wij kunnen niet nog meer concessies doen.
Ik vind dan ook dat wij ons bij de toekomstige onderhandelingen, als de VS er niet in zouden tot ratificatie over te gaan, werkelijk moeten richten op het maken van afspraken met andere landen, zodat ratificatie ook zonder de VS mogelijk wordt en er eindelijk schot in de zaak komt.
We kunnen niet eeuwig concessies blijven doen zonder de zekerheid te hebben dat het Congres dan ook werkelijk akkoord gaat.
Mevrouw de commissaris, ik heb natuurlijk naar uw redevoering over het klimaatprogramma ECCP geluisterd.
Het was een fraaie, maar nogal gratuite toespraak over wat er allemaal kan worden gedaan en hoe mooi dat zou zijn.
Ik heb zulke fraaie toespraken de laatste jaren al vaker gehoord.
Ik zou veel liever samen met u eindelijk eens voor concrete maatregelen strijden, zoals de invoering van hernieuwbare energie.
Er ligt nu een voorstel op tafel om dat te doen, waarbij ik me afvraag wat de Commissie eigenlijk voor beleid voert als een dergelijk voorstel ter bevordering van hernieuwbare energie door het directoraat-generaal concurrentie door middel van de kaderregeling milieusteun wordt gedwarsboomd, of zelfs getorpedeerd.
Ik zou samen met u voor een norm voor energiezuinige huizen willen vechten.
Ik zou samen met u willen strijden voor een belastingplan ter bevordering van brandstofbesparende auto's.
Dus geen fraaie toespraken meer, maar concreet aan de slag gaan, zodat wat nu nog te mooi klinkt om waar te zijn, straks de gewoonste zaak van de wereld is.
Mijnheer de Voorzitter, het doet mij genoegen dat de commissaris pleit voor 8 vertegenwoordigers van het Parlement bij de COP-6 maar ik wil wel benadrukken dat wij onszelf een actieve rol toedichten bij de uitwerking van Europese strategieën.
Wij willen niet weggedrukt worden zoals dat kort geleden de parlementsleden overkwam die aanwezig waren bij de conferentie van de Wereldgezondheidsorganisatie.
Wij zien onszelf als een medestrever die samen met de andere Europese instellingen werkt aan een verbetering van de situatie en aan ratificatie van het Kyoto-Protocol.
Kijkt u bijvoorbeeld eens naar de gelijkgestemdheid waarmee wij de recente videoconferentie met leden van het Amerikaanse Congres omschreven als een teleurstellende ervaring.
De voorzitter van de Health Science Committee zei met zoveel woorden dat het hier volgens de Amerikanen een economisch, en geen milieuvraagstuk betreft.
Daaruit spreekt de wereld van verschil die er bestaat tussen de Amerikaanse en de Europese benadering.
De Amerikanen erkenden noch dat er offers gebracht dienden te worden, noch dat wij aan beide zijden van de Atlantische oceaan een historische verantwoordelijkheid dragen als grootste producenten van broeikasgassen.
Ondanks al onze goede bedoelingen lijkt het er toch op dat de Europese Unie aan het eind van dit decennium in plaats van minder, meer CO2 uitstoot zal produceren.
De vooruitzichten voor COP-6 zijn dan ook niet rooskleurig en datzelfde kunnen wij eigenlijk ook al zeggen van de ratificatie van Kyoto.
Deze situatie wordt bepaald niet gekeerd door de regeringen in de Europese Unie die ingaan op verzoeken voor lagere brandstofprijzen.
Als wij echt milieubewust zijn, moeten wij die verzoeken van de hand wijzen.
Wij moeten niet korten op brandstofheffingen.
Ik zeg "ja" tegen de handel in emissierechten; laten wij daarmee aan de slag gaan.
Laten wij in de lidstaten ook haast maken met de maatregelen ter vermindering van de verkeersuitstoot, ter verbetering van de energie-efficiëntie en ter stimulering van de hernieuwbare energiebronnen en CHP.
De trieste waarheid is dat wij de klimaatverandering sowieso niet meer kunnen voorkomen, maar als wij nu geen actie ondernemen wordt het probleem alleen nog maar groter.
Mijnheer de Voorzitter, mevrouw de commissaris, beste collega's, sommigen willen kernenergie terug op de agenda plaatsen.
Ik denk dat de Europese ministers van Milieu tot nu toe een wijs standpunt hebben ingenomen door kernenergie uit te sluiten van de lijst van flexibele mechanismen.
Kernenergie is duurder dan andere opties, zoals bijvoorbeeld energie-efficiëntie, en iedere dollar die men investeert in nucleaire energie gaat verloren voor andere investeringen die veel rendabeler zijn.
Kernenergie beantwoordt niet echt aan de behoeften van de mensen, die willen leven in verwarmde of gekoelde woningen al naar gelang de klimaatzones waarin ze zich bevinden.
Kernenergie biedt geen enkele oplossing, wat gecombineerde elektriciteitsproductie, op basis van biomassa of gas wel doet.
Kernenergie blijft gevaarlijk.
Het ongeluk in Tokai-mura heeft dat laten zien.
Vijftig jaar na het ontstaan van de civiele nucleaire sector zijn er nog altijd geen oplossingen gevonden voor het kernafval.
Er zijn reeds miljarden geïnvesteerd in onderzoek, maar men is nog geen stap verder gekomen.
Aan de andere kant denk ik dat we echt het belang moeten inzien van energie-efficiëntie.
We kunnen de Chinezen, Indiërs, Indonesiërs, Pakistani veel beter helpen door ze middelen te geven om koelkasten te kopen die weinig energie verbruiken, want er zullen de komende tien jaar 800 miljoen koelkasten bijkomen.
Dat is wat bij de strijd tegen CO2-emissies in de ontwikkelingslanden de doorslag zal geven, veel meer dan de twee, drie, vier of vijf kernreactoren die we ze eventueel zouden verkopen.
Mijnheer de Voorzitter, de rapporteur merkt terecht op dat klimaatverandering een van de ernstigste milieuproblemen is waarmee wij te maken hebben.
Hoewel er sinds de Conferentie van Kyoto en de toezegging de uitstoot van broeikasgassen met 8% te verminderen al drie jaar verstreken zijn, herinnert het Europees Milieuagentschap ons eraan dat als er geen zeer concrete politieke maatregelen worden genomen, deze vermindering niet werkelijk zal worden behaald. Integendeel, de uitstoot van broeikasgassen zal dan met 6% toenemen.
Daarbij moet worden bedacht dat de uitstoot door het verkeer misschien nog wel sneller stijgt. Tegen het jaar 2010 kan die met 39% zijn toegenomen.
Ik ben het ook met rapporteur eens dat concrete maatregelen en een concreet beleid de voorkeur verdienen boven de handel in emissierechten, die daarop een aanvulling moet zijn.
Het vertrouwen dat de heer Liese in kernenergie heeft, en zijn enthousiasme ervoor, deel ik in het geheel niet.
Ik ben het met de vorige spreker eens dat bepaalde problemen in verband met kernenergie nog niet zijn opgelost. De uitspraak van de commissaris dat in de voorstellen die momenteel worden behandeld geen groter gewicht aan kernenergie wordt toegekend, stelt me daarom gerust.
We denken in ieder geval dat de Europese Unie voorrang moet geven aan een concreet beleid en aan concrete maatregelen, aan het opstellen van een Europees programma tegen klimaatverandering dat concrete doelstellingen en streefcijfers bevat. Het verontrust ons dat dit niet de filosofie is die binnenkort op de vergadering in Den Haag zal worden verdedigd.
Mijnheer de Voorzitter, ik wil er tenslotte net als andere collega's op wijzen dat de overstromingen in Spanje en Italië, evenals andere zogenaamde natuurrampen, volgens ons aantonen dat het klimaat verandert.
Mijnheer de Voorzitter, mevrouw de commissaris, dames en heren, in de eerste plaats wil ook ik de rapporteur met deze twee schitterende verslagen feliciteren.
In verband met het eerste verslag hoef ik de overstromingen in het oosten van Spanje en de slachtoffers daarvan, die aan de klimaatveranderingen zijn toe te schrijven, alleen maar te vermelden. De vorige sprekers zijn daar immers al op ingegaan.
Wat het tweede verslag betreft, denk ik dat de handel in emissierechten moet worden gezien als een instrument om de uit het Protocol van Kyoto voortvloeiende verplichtingen na te komen.
Wij kunnen op verschillende manieren met dit flexibele mechanisme omgaan: afwachtend, actief of reactief.
Ik denk dat wij ons zowel uit economisch als uit milieuoogpunt actief moeten opstellen.
Een van de redenen daarvoor is de realistische gedachte dat hiermee op korte termijn bepaalde milieudoelstellingen kunnen worden behaald doordat er concrete streefwaarden voor de vermindering kunnen worden vastgesteld, en een tijdsbestek waarbinnen die vermindering moet zijn gerealiseerd.
Dit is ook een goede gelegenheid om het onderzoek en de ontwikkeling van nieuwe technologie ter beheersing van de vervuiling te bevorderen. Ik zie dat dus anders dan degenen die denken dat dit mechanisme een manier is om de belangen van de grote vervuilers permanent veilig te stellen.
Als dit instrument goed wordt gebruikt, zal vervuilen steeds duurder worden en zal de markt ervoor zorgen dat de producten die op de minst schone wijze zijn gemaakt, buitenspel komen te staan.
Als emissies handelswaar worden, kunnen ze ook beter worden gecontroleerd en zullen ze worden geregistreerd.
De ontwikkeling van milieuvriendelijke activiteiten zal daardoor worden gestimuleerd.
Dit mechanisme moet hoe dan ook op transparante wijze worden uitgewerkt, en een vast bestanddeel vormen van de maatregelen die de lidstaten in het kader van de Europese strategie tegen klimaatverandering dienen te nemen.
Alle lidstaten moeten in dit verband bijzonder hun best doen om een en ander aan het publiek uit te leggen, zodat de mensen van meet af aan goed begrijpen wat men met dit mechanisme wil bereiken en wat daarvan de voordelen zijn. Het moet ook duidelijk zijn dat dit maar een deeloplossing is, ter aanvulling op andere maatregelen.
Op die manier ontstaan er geen misverstanden.
Voorzitter, commissaris, een groot deel van de wereldbevolking heeft binnenkort laarzen nodig. Vooral in de Derde Wereld moeten de voeten beschermd worden tegen het opkomende water.
Maar ook in Italië waren onlangs de dramatische effecten zichtbaar.
De precieze relatie tussen CO2-uitstoot en de opwarming van de aarde is nog niet volledig duidelijk, maar dit mag geen reden zijn om nu geen ingrijpende maatregelen te nemen.
Het begrip "voorzorg" is hier van toepassing.
Deskundigen vertellen ons dat wij de huidige CO2-uitstoot met 60% moeten verminderen om de klimaatverandering te stoppen.
Wij werken nu aan een vermindering van 8%. Dat is al een hele opgave.
Wij zetten in op meer duurzame energie en meer efficiëntie. Terecht.
Maar onze voornemens zijn niet nieuw. Toch moeten wij vaststellen dat onze afhankelijkheid van fossiele brandstoffen sinds de jaren '70 nauwelijks is verminderd.
Wij moeten daarom alle instrumenten inzetten en zoveel mogelijk benutten.
Dat betekent een volmondig ja tegen de handel in emissierechten, maar het moet natuurlijk wel goed doordacht zijn.
Wij moeten nog oplossingen vinden voor belangrijke economische en politieke problemen.
Emissiehandel kan leiden tot een nieuwe vorm van kolonialisme.
Rijke landen kopen makkelijker reducties in ontwikkelingslanden en zo komen zij gemakkelijk van hun verplichtingen af.
Technologische vernieuwing wordt hiermee afgeremd.
Het succes van emissiehandel zal dus afhangen van de prijs.
Een te lage prijs maakt afkopen wel erg aantrekkelijk.
Het succes zal ook afhangen van het draagvlak.
Emissiehandel moet eerlijk zijn en moet in de betrokken sectoren een level playing field zijn.
De markt moet ingezet worden om duurzame groei én rechtvaardige verdeling te bevorderen.
Hiervoor zijn duidelijke politieke keuzes nodig.
De Klimaatconferentie in Den Haag is een kans om mondiale stappen te zetten, een kans die wij niet verloren mogen laten gaan.
Wij mogen ons niet verschuilen achter de onwil van de Verenigde Staten.
Goede samenwerking tussen rijke en arme landen om klimaatdoelstellingen te bereiken, is nodig.
Wij moeten rechtvaardige uitgangspunten vaststellen.
Gelijke emissierechten voor alle wereldburgers is niet alleen rechtvaardig, maar ook effectief.
Het is een middel om de ontwikkelingslanden mee te krijgen én om technologische inspanningen te bevorderen.
Den Haag moet ook een agenda voor de toekomst opleveren. Hier moeten gelijke emissierechten voor alle wereldburgers zeker een onderdeel van zijn.
Ik bedank ten slotte de rapporteur voor zijn werk en ik wens de Commissie veel succes toe.
Mijnheer de Voorzitter, de klimaatveranderingen die het gevolg zijn van onze consumptiepatronen zijn volop begonnen.
Onze collega's hebben nogmaals gewezen op de rampen die elkaar blijven opvolgen en die stuk voor stuk alarmsignalen zijn waarop wij met concrete en politieke maatregelen moeten reageren.
Wij begroeten de scherpe en nuchtere conclusies van het verslag van onze collega Moreira Da Silva, dat een overzicht geeft van de uitdagingen en verwachtingen, maar ook van de ontgoochelingen en opgegeven ambities bij de strijd om de uitstoot van broeikasgassen terug te dringen.
We weten dat de belangrijkste fase zich in Den Haag zal afspelen, aanstaande november.
Dan zullen we zien of de partijen van het Kyoto-Protocol hun verantwoordelijkheden op zich zullen nemen en zullen reageren op de planetaire uitdagingen die op ons afkomen, die ons allemaal in hetzelfde schuitje zetten en niemand sparen.
Velen voorspellen nochtans een fiasco, een afgeroomde overeenkomst die het einde zou betekenen van het Protocol van Kyoto.
Wij weigeren in deze mogelijkheid te geloven.
De delegatie van de Europese Unie moet vastberaden zijn; zij moet het leiderschap opeisen zoals in Kyoto, het goede voorbeeld geven en onder geen beding zwichten voor de verleiding van de achterdeurtjes.
De opdracht is duidelijk en de eisen zijn hoog.
De ratificatie van het Protocol van Kyoto is absoluut noodzakelijk, net zoals de tenuitvoerlegging van binnenlandse maatregelen die een echte bijdrage leveren aan de strijd tegen broeikasgassen.
De Raad mag niet in de vallen trappen die in Den Haag zullen worden gespannen.
De Unie moet weigeren kernenergie op te nemen in de lijst van mechanismen voor schone ontwikkeling, zelfs als er zware druk wordt uitgeoefend in die richting.
Kernenergie is geen duurzame en ook geen schone energiebron.
Het zou net zo onaanvaardbaar zijn om kolenmijnen op te nemen in de flexibele mechanismen.
Het is ook bijzonder ongepast en bedrieglijk om de burgers te doen geloven dat het volstaat om bomen te planten om zich te ontheffen van de Kyoto-verbintenissen.
Met 80% elektriciteit uit kernenergie en een aanzienlijk bosareaal vervult Frankrijk bijvoorbeeld niet de verbintenissen die het is aangegaan in Kyoto, al zijn die nochtans gering: 0%.
Dit wil zeggen dat men op andere terreinen moet handelen.
De Europese Unie heeft niet het recht zich te onttrekken aan haar verplichtingen.
Mijnheer de Voorzitter, de onderhavige twee verslagen van mijnheer Moreira de Silva zijn van belang voor de voorbereiding van de Gemeenschap op de bijeenkomst volgende maand van de partijen van Kyoto.
In de verslagen wordt ernaar gestreefd de Europese Unie een leidinggevende rol te laten vervullen in de internationale strijd tegen klimaatverandering.
Ik ben van mening dat het werk van de heer Moreira de Silva dit doel naderbij brengt.
Het Europees Milieuagentschap verwacht dat de hoeveelheid broeikasgasemissies in de Europese Unie in de periode 1999-2010 met 6% zal groeien.
Het stelt in zijn beoordeling ook dat de emissies het meest zullen toenemen in het verkeer.
Vooral het stadsverkeer neemt een sleutelpositie in bij het verminderen van de CO2-uitstoot in de vervoerssector.
Onze commissie roept de Commissie daarom op in haar nieuwe groenboek met voorstellen te komen voor de verandering van de verkeerscultuur binnen de bebouwde kom, zodat de broeikasgasemissies blijvend verminderd worden.
De commissie vindt ook dat extra steun aan het openbaar vervoer noodzakelijk is. De commissie verweet de Commissie dat in de Europese strategie ter vermindering van de broeikasgasemissies het beleid en de maatregelen op de tweede plaats komen.
Dat kunnen wij niet accepteren als de Europese Unie echt van plan is de leidende rol te vervullen bij het tegenhouden van de klimaatverandering.
Een eigen inzet van de Europese Unie is vooral nodig omdat er nog geen zekerheid is over de resultaten van de zesde conferentie van de verdragspartijen.
Mijnheer de Voorzitter, ik zal het nu zeer eenvoudig zeggen.
Het lijkt mij dat wij politici nog steeds niet de ernst van de klimaatverandering hebben begrepen.
Als politici zijn wij gewend over bijna alles compromissen te sluiten en hebben wij geleerd dat de wereld uit compromissen bestaat.
Nu hebben wij echter met een partner te maken waarmee wij niet kunnen onderhandelen.
De natuur is een harde werkelijkheid die zich niet tot verdragspartij verlaagt, maar er gewoon is.
Dat is zo eenvoudig dat ik mij bijna schaam te zeggen dat ik denk dat juist hier ons denken ons in de steek laat.
Mijnheer de Voorzitter, ik ben het natuurlijk eens met veel van hetgeen hier vandaag zo uitvoerig ter sprake is gekomen, maar ik wil uw aandacht vestigen op een heel concrete zaak in verband met de overstromingen van de afgelopen week in Noord-Italië, Spanje en Frankrijk.
Ik ben een van de ondertekenaars van de compromisresolutie die morgen in stemming zal worden gebracht. Daarin wordt de Commissie verzocht noodkredieten uit haar eigen begroting beschikbaar te stellen ter aanvulling van de steun van de nationale autoriteiten aan de door de overstroming getroffen gebieden.
Ook vragen wij de Commissie op grond van artikel 87, lid 2 van het Verdrag van de Gemeenschap onmiddellijk geschikte financiële hulp te verstrekken aan de getroffen sectoren en meer in het algemeen rekening te houden met het feit dat een groot deel van de getroffen gebieden voldoet aan de voorwaarden voor steun uit de communautaire structuurfondsen.
De structuurfondsen kunnen een belangrijke bijdrage leveren aan wederopbouw- en vooral ook preventiemaatregelen.
Bij dit specifieke thema mag de Unie zich niet beperken tot buitengewone maatregelen: men moet, zoals men pleegt te zeggen, de put niet meer dempen als het kalf al verdronken is.
Ik wil met name wijzen op de paragrafen 6, 7 en 8 van de compromisresolutie. Europa moet bij de lidstaten aandringen op perfectionering van hun wetgeving inzake milieu, illegale bouw, herbebossing, ontwikkeling van de berggebieden en meer in het algemeen inzake de ontwikkeling van een landbouw waarmee niet alleen productieverhoging kan worden verwezenlijkt maar ook de bodem beter kan worden beschermd en verzorgd.
Het is duidelijk dat een dergelijke omvangrijke actie niet efficiënt zal zijn als ze alleen op nationaal vlak wordt uitgevoerd: ten eerste is hier enorm veel geld mee gemoeid, en ten tweede reiken dergelijke natuurrampen, evenals de klimaatveranderingen en de door de CO2 -uitstoot veroorzaakte schade, tot wijd over de grens.
Met de aanneming van de door ons voorgestelde resolutie vragen wij niet alleen om noodhulp, om een bijdrage aan het schadeherstel, maar ook om een meer langademig beleid waarmee wij van Europa een veiliger en leefbaardere plek kunnen maken voor zijn burgers.
Mijnheer de Voorzitter, de Commissie en ook anderen hebben reeds voorspeld dat de meeste lidstaten de met het Kyoto-Protocol vastgelegde verminderingen van de broeikasgasemissie niet zullen halen. Het is dus van cruciaal belang dat er nu doeltreffende maatregelen worden doorgevoerd.
Het niet halen van de doelstellingen is eenvoudigweg geen optie.
Volgens een raming zijn er de afgelopen twee jaar, voornamelijk in de ontwikkelingslanden, 10.000 mensen omgekomen ten gevolge van de klimaatverandering.
Het roer moet radicaal om worden gegooid.
Wij kunnen en moeten efficiënte en innovatieve oplossingen goedkeuren om de uitstoot van broeikasgassen te beteugelen en tegelijkertijd onze samenleving en de werkgelegenheid te beschermen.
Mijn kiesdistrict, Wales, is enorm afhankelijk van de verwerkende en de zware industrie.
Omdat het VK per 1 april aanstaande een klimaatveranderingsheffing gaat opleggen, heb ik laten onderzoeken wat de gevolgen hiervan zouden zijn voor de industrie in mijn kiesdistrict.
Uit het onderzoek bleek niet alleen dat Groot-Brittannië dankzij deze heffing de vermindering van de uitstoot volgens plan kan doorvoeren, maar dat er zelfs nieuwe banen door zullen ontstaan.
Meerdere economen hebben de gevolgen van een Europese heffing geanalyseerd en zijn tot gelijkluidende conclusies gekomen voor de werkgelegenheid.
De discussie is niet stil blijven staan en wij moeten het beteugelen van de uitstoot niet meer als een bedreiging maar als een uitdaging en een kans opvatten.
Ik hoop dat zal worden ingegaan aan de in de verslagen geformuleerde verzoeken van het Parlement en de regeringen van de conferentie van Den Haag een succes weten te maken, zodat het Kyoto-Protocol op korte termijn kan worden geratificeerd.
Mijnheer de Voorzitter, om te beginnen wil ik mijnheer Moreira Da Silva feliciteren met zijn verslagen en onmiddellijk verklaren dat ik persoonlijk belang heb bij dit thema.
Ik bezit wat bos in het Verenigd Koninkrijk dat binnen de huidige economische constellatie financieel nauwelijks rendabel is.
Toch neutraliseren mijn bomen, en die van vele anderen, de CO2-uitstoot die afkomstig is van enkele bedrijven die tot de rijkste van het land behoren.
Boseigenaren krijgen geen stuiver voor deze belangrijke sociale functie. Mijns inziens moeten de opbrengsten van milieuvergunningen en van de handel daarin ten goede komen van degenen die deze bomen planten en beheren.
Zij mogen niet onteigend worden door de overheid en anderen. Het spreekt voor zich dat als bosbouw niet loont, er geen bomen worden geplant die CO2 kunnen opnemen.
Bovendien klopt het niet dat een relatief arme branche moet opdraaien voor de rommel van een relatief rijke branche, en wel zo maar, voor niets, zonder enige vergoeding.
Het rechttrekken van deze situatie zou bovendien extra inkomen genereren voor de in het nauw gebrachte boeren en andere plattelandsbewoners die op deze manier zouden kunnen proberen de huidige, systematische overproductie van te duur voedsel om te buigen naar een economisch gezond stelsel.
De landbouw is zeer veelzijdig en het is goed denkbaar dat er overheidsgeld in gepompt moet worden om het hele scala aan goederen te produceren dat verwacht kan en moet worden van deze industrie.
Als wij de potentiële energie- en zuurstofproductie van biomassa en andere gewassen afzetten tegen de overheidssteun voor deze alternatieve productie en dat vervolgens vergelijken met de subsidiebedragen die worden uitgetrokken voor de productie van overtollig voedsel, wordt het enorme verschil zichtbaar.
Deze cijfers moeten in evenwicht worden gebracht, want zonder een nieuwe, duurzame landbouwpraktijk worden de problemen van de boeren en het platteland alleen maar groter.
Dit is een zaak van het GLB én van het milieubeleid. Alleen wanneer deze twee beleidsterreinen samengaan, kan er substantiële vooruitgang worden geboekt.
Mijnheer de Voorzitter, ik feliciteer de rapporteur, de heer Moreira Da Silva, met zijn verslag. Zoals enkele sprekers al hebben gezegd, is het een tragische samenloop van omstandigheden dat de natuur ons juist tijdens dit debat met de gevolgen van de klimaatverandering confronteert.
In het noorden van Italië en in het gebied waar ikzelf woon - aan de Middellandse-Zeekust van Spanje - is het natuurgeweld opnieuw losgebarsten. Daarbij zijn mensen om het leven gekomen en hebben boerderijen, fabrieken en andere zaken schade geleden.
Aan onze kust, de Spaanse Middellandse-Zeekust, wordt dit natuurgeweld veroorzaakt door condensatie. Doordat het water van de Middellandse Zee warmer wordt, stijgt waterdamp op die hevige regenval veroorzaakt wanneer die in de stratosfeer tegen koude luchtlagen botst.
Dat gebeurt in de herfstmaanden weliswaar altijd, maar aanhoudend noodweer als dit deed zich vroeger om de 15 tot 20 jaar voor, terwijl het nu haast ieder jaar prijs is, en minstens een keer in de drie of vier jaar met tragische gevolgen.
Is dit nu wel of niet het gevolg van het broeikaseffect of van klimaatverandering?
Ik denk van wel, ook al hebben de deskundigen daar geen sluitend wetenschappelijk bewijs voor.
Er moet daarom iets aan deze situatie worden gedaan.
Het Protocol van Kyoto, waarop het verslag dat wij vandaag behandelen betrekking heeft, bevat een aantal maatregelen. Weliswaar zal daarmee niet op korte termijn resultaat worden geboekt, maar als mensen moeten wij nu eenmaal proberen de problemen die wij hebben veroorzaakt te verhelpen.
Afgezien van het broeikaseffect worden de gevolgen van dergelijke natuurrampen nog verhevigd door andere oorzaken die ook aan menselijke hebzucht te wijten zijn. Zo wordt er bijvoorbeeld over de bedding van beken of bergstromen heen gebouwd.
Ik ben daarom met anderen een ontwerpresolutie ondertekend waarin niet alleen wordt voorgesteld de maatregelen uit het Protocol van Kyoto snel toe te passen om klimaatverandering tegen te gaan, maar ook andersoortige preventieve maatregelen te nemen. Zo moet men doorgaan met de aanleg en de verbetering van de infrastructuur om bijvoorbeeld de gevolgen van extreem zware regenval op te vangen.
Mijnheer de Voorzitter, in de gezamenlijke resolutie over de overstromingen wordt aangedrongen op een Europese burgerbescherming en noodkredieten.
Het kan echter geen kwaad eraan te herinneren dat de milieubeschermers bijna altijd alleen staan als gevochten moet worden voor een bouwverbod op zomerdijken, voor het schoonmaken van waterlopen, voor een bouwverbod op rivieroevers of een verbod op ongecontroleerde steengroeven, en voor herbebossings- en beschermingsmaatregelen. Alleen op die manier kan immers de stroom van het regenwater worden afgeremd en aardverschuivingen worden voorkomen.
Ik zou niet graag willen - maar ik vrees het ergste - dat over enkele dagen, wanneer de overstroming geen nieuws meer is en de getroffen personen alleen zitten met hun problemen, plotseling niemand meer wil dat zijn grond in opvangbekkens wordt veranderd.
Ik zou niet graag willen - maar ik vrees het ergste - dat deze of gene burgemeester zich zal verzetten tegen de bouw van een dam of deze aan de andere kant wil laten bouwen, tegen de logica van ruimtelijke ordening en veiligheid in.
Mevrouw de commissaris, waarde collega' s, natuurlijk kan Europa helpen, maar alleen ter plekke kan men, met eventueel ook impopulaire besluiten, laten zien dat men zich serieus wil inspannen voor het voorkomen van dergelijke rampzalige gebeurtenissen.
Mijnheer de Voorzitter, iedereen is het eens over de ernst van de klimaatproblematiek, en iedereen vindt dat de EU een verstandig beleid moet voeren om aan de in Kyoto aangegane verplichtingen te voldoen.
Ik vind dat we nog een stap verder moeten gaan.
Alleen een goed beleid in Europa is niet afdoende.
De EU moet het voortouw nemen bij de internationale klimaatwerkzaamheden.
Anders komt het klimaatverdrag er nooit.
Voor een dergelijke leidinggevende rol is een actief energiebeleid nodig, maar eigenlijk ontbeert de EU momenteel een noemenswaardig energiebeleid.
Ik ben zelf lid van de Commissie industrie, externe handel, onderzoek en energie, die verantwoordelijk is voor energiekwesties en ik heb de afgelopen maanden keer op keer kunnen constateren hoe onsystematisch het energiebeleid van de Unie is.
De voorstellen die gepresenteerd worden, zijn geen onderdeel van een coherente strategie.
Ze worden veeleer zonder onderlinge samenhang gepresenteerd.
De ene maand staan we te juichen over het feit dat deregulering van de elektriciteitsmarkt tot lagere prijzen leidt, en een paar maanden later betreuren we het juist dat door de lagere prijzen de stimulans voor energie-efficiëntie en hernieuwbare energie afneemt.
Dit zijn slechts een paar voorbeelden.
Een actieve strategie moet zorgen voor een verandering van ons energiebeleid.
Tegelijkertijd moet zij ook een actievere steun aan de ontwikkelingslanden betekenen.
Het grootste deel van de investeringen in energieproductie zal namelijk in de ontwikkelingslanden plaatsvinden.
Ik zie dat de Commissie haar best doet.
In mijn optiek ligt de verantwoordelijkheid voor de ontbrekende resultaten met name bij de lidstaten en bij onze regeringen, die weigeren om akkoord te gaan met een gemeenschappelijke CO2-heffing en de behoefte aan een gemeenschappelijk energiebeleid niet onderkennen.
Ik wens commissaris Wallström veel succes bij haar werk, maar ik wil afsluiten met een vraag: gelooft zij werkelijk dat het mogelijk is om een actieve klimaatstrategie te voeren zonder een gemeenschappelijk energiebeleid?
Mijnheer de Voorzitter, mevrouw de commissaris, waarde collega's, hoewel in het klimaatbeleid van de Unie de prioriteit moet liggen op een duurzaam milieubeleid, moeten wij in onze besluiten ook rekening houden met het internationale concurrentievermogen van de industrie en het onbelemmerd functioneren van de interne markt.
De verantwoordelijkheid voor het protocol van Kyoto en de taakverdeling in de Unie om de verplichtingen na te komen, ligt bij de lidstaten.
De mogelijkheden van de lidstaten om emissiebestrijdende maatregelen te nemen zijn zeer verschillend.
Als de quota's per land in de Europese Unie over verschillende sectoren worden verdeeld, zoals onder andere de heer Blokland in zijn advies van de Economische en Monetaire Commissie heeft gezegd, komen gelijksoortige bedrijven in de verschillende lidstaten in een volledig ongelijke positie terecht.
Het kan bijvoorbeeld best zijn dat een bepaalde sector in een bepaalde lidstaat wat de milieuefficiëntie betreft tot de beste ter wereld hoort - en dat kan bijvoorbeeld worden gezegd van veel industrieën in mijn eigen land Finland - maar zich toch moet houden aan strengere emissiequota's dan minder doeltreffende concurrenten in een ander land.
Dat leidt onherroepelijk tot concurrentieverstoring en daarom moet men op communautair niveau de verschillende industriële sectoren geen quota's opleggen.
Het is van essentieel belang maatregelen te bevorderen die in de praktijk te realiseren zijn en die het concurrentievermogen van bedrijven niet in gevaar brengen.
Mijn vaderland Finland is naast Frankrijk momenteel de enige EU-lidstaat waar men overweegt meer kerncentrales te bouwen.
Ik ben daar een warm voorstandster van, want dat zorgt voor extra concurrentievoordeel voor onze energie-intensieve industrie, zowel wat betreft de economie als de uitstoot.
Ook in dit verslag moet daarom geen stelling worden genomen ten gunste van of tegen een bepaalde vorm van elektriciteitsproductie. Alle verschillende productievormen moeten beschikbaar zijn bij het creëren van een nationale klimaatstrategie.
Ik wil ook het belang van vrijwillige overeenkomsten onderstrepen.
In verscheidene landen worden die als zeer doeltreffend beschouwd om de klimaatdoelstelling te bevorderen.
Vooral in het uitbreidingsproces kunnen vrijwillige overeenkomsten een goed mechanisme vormen.
Mijnheer de Voorzitter, geachte collega' s, als ik een toelichting mag geven op de door Italiaanse afgevaardigden ingediende resolutie moet ik zeggen dat wij voor de tweede keer in vijf jaar in de noordelijke regio van ons land, Italië een regelrecht drama beleven ten gevolge van een natuurramp.
Deze ramp heeft ons enerzijds sterker bewust doen worden van het probleem en aangetoond hoe dramatisch dergelijke gebeurtenissen kunnen zijn, maar anderzijds hebben wij daardoor ook een taak op onze schouders gelegd gekregen, ofschoon wij niet de enigen zijn die deze taak moeten dragen. Dit is namelijk geen taak voor een enkel gebied of meerdere getroffen gebieden.
Hier is solidariteit nodig en deze solidariteit moet zich op verschillende niveaus uiten. Deze solidariteit is aanvankelijk ook reeds tot uiting gekomen op moreel, politiek, economisch en legislatief vlak.
Wij verwachten van de Commissie niet alleen dat zij de schade erkent in de getroffen regio' s van ons land en samen met de nationale overheid zorgt voor herstel daarvan, maar ook dat zij iets onderneemt op legislatief vlak, opdat men zich op Europees vlak bewust wordt van deze problematiek. Misschien kan dan verandering worden gebracht in dit probleem van overstromingen en rampen, in de overwinning van de nefaste natuur op de mens en de georganiseerde samenleving.
Mijnheer de Voorzitter, de algehele opwarming van de aarde is weliswaar nog niet onomstotelijk bewezen maar verontrust de hele wereld, ongeacht nationale grenzen. Het maakt absoluut deel uit van het concept "Gaia" , oftewel geofysiologie.
Ik ben een voorstander van de vrije markt en de enorme welvaart en vrijheid die deze heeft opgeleverd voor miljoenen en miljoenen mensen.
Vandaar dat ik het intomen van marktmechanismen daar waar mogelijk toejuich om zo milieuvriendelijke doelstellingen als het verminderen van de CO2-uitstoot meer bereikbaar te maken. Deze voorstellen vinden wij terug in het Groenboek van de Commissie en in het verslag van mijnheer Moreira Da Silva.
Ik heb twee amendementen ingediend. Het eerste amendement vraagt om extra onderzoek naar de andere broeikasgassen zoals methaan, roet, CFK' s , enzovoort.
Misschien dat het handelssysteem voor emissierechten moet worden uitgebreid met deze stoffen. De vermindering van deze gassen is namelijk veel rendabeler en minder schadelijk voor de wereldeconomie.
Mijn tweede amendement betreft kredietverstrekking aan nationale quota' s voor de aanplant van bossen. Zoals mijn collega, Lord Inglewood zojuist al zei, fungeren bossen als koolstoffilters.
Zij verfraaien het landschap en kunnen met behulp van satelliettechnologie gecontroleerd worden.
Ik denk ook dat nieuwe ideeën als het zaaien van plankton in oceanen om CO2 blijvend te binden, nader onderzoek behoeven.
Dan wil ik nog ingaan op twee omstreden punten van het verslag.
Ten eerste is daar sprake van een koolstofheffing voor de gehele Unie. Ik verwerp dit voorstel omdat het afbreuk doet aan bepaalde fiscale voorrechten en omdat het schadelijk is voor onze economieën, aangezien het naar mijn mening zal leiden tot een verschuiving van activiteiten naar gebieden waar de Europese jurisdictie niet geldt.
Het tweede punt is de keus tussen een toegekende vrijstelling van de CO2-quota' s, het zogenaamde "grandfathering" , of een verkoop bij opbod van die quota' s.
Ik persoonlijk geef de voorkeur aan een "grandfathering" -stelsel zoals ook de Amerikanen dat voorstaan. Het voorkomt afstraffing van de bestaande energie-intensieve industrieën en verhindert een dubbele beloning voor die bedrijven die in het verleden energiearm zijn gaan werken en daardoor al lagere elektriciteitsrekeningen hebben.
Tot slot ben ik, net als mijn collega mevrouw Kauppi, een voorstander van kernenergie. Dat is voor mij de enige langetermijnoplossing voor het CO2-probleem.
. (SV) Mijnheer de Voorzitter, geachte afgevaardigden, ik wil u natuurlijk bedanken voor uw constructieve bijdragen aan het debat over de klimaatverandering en over de manier waarop we die moeten bestrijden.
Over een paar minuten zal ik de overstromingen in Italië en Spanje bespreken.
Ik zal een verklaring van de Commissie voorlezen; ik kom er zo dadelijk op terug.
Eerst wil ik echter de discussie afronden over onze verwachtingen van de conferentie van Den Haag die over een paar weken zal plaatsvinden. Ik moet u zeggen dat we zonder meer een internationale voortrekkersrol moeten vervullen.
We zullen het initiatief moeten nemen, we moeten anderen stimuleren en tegelijkertijd bruggen slaan tussen met name de ontwikkelingslanden en landen zoals de Verenigde Staten.
We moeten de dwarsliggers natuurlijk dwingen om deze conferentie over de klimaatverandering tot een succes te maken en laten zien dat we ook in de praktijk geloofwaardig zijn.
In antwoord op de vraag moet ik zeggen dat wij volgens mij hier op de lange termijn niet in zullen slagen als we niet de beschikking hebben over een reeks instrumenten en een reeks politieke maatregelen.
Hierbij doel ik natuurlijk op het vervoer en onze vervoerssystemen die geschikt gemaakt moeten worden voor de toekomst, en op het energiebeleid.
Ik ben blij dat men erkent dat de Commissie op dit gebied het initiatief heeft genomen.
Ik denk dat er meer economische regulerende maatregelen nodig zijn.
We moeten natuurlijk ook nieuwe gebieden en de milieu- en klimaatintegratie in alle beleidsterreinen bespreken.
Het draait opnieuw om geloofwaardigheid.
Handel in emissierechten is slechts een aanvulling op de maatregelen die op intergouvernementeel en EU-niveau uit hoofde van onze fundamentele beleidssystemen en infrastructuren genomen moeten worden om de klimaatverandering het hoofd te kunnen bieden.
Ik ben het ermee eens dat, zoals vandaag al eerder is gezegd, we het concurrentievermogen en de sociaal-economische effecten in de gaten moeten houden.
Dit probleem mag echter niet gebruikt worden als een voorwendsel om niets te doen. Integendeel, we kunnen het zelfs in ons voordeel laten werken en daardoor het concurrentievermogen vergroten.
Ik wil de rapporteur en alle andere deelnemers aan het debat nogmaals bedanken.
Natuurlijk zullen we zo snel mogelijk na de conferentie van Den Haag terugkomen met een plan om deze maatregelen door te voeren. Dan staan de regels hopelijk vast.
Ik hoop dat we na afloop van de conferentie kunnen zeggen dat het een groot succes is geweest.
De natuurrampen die de Europese Unie en haar burgers hebben geteisterd hebben een zware tol geëist.
Ze hebben geleid tot enorme materiële schade en in sommige gevallen, zoals recentelijk in Italië en Spanje, hebben ze ook mensenlevens gekost.
De Commissie is zich pijnlijk bewust van het door deze rampen veroorzaakte leed.
Vandaar dat de Commissie op het vlak van het gemeenschappelijk optreden voor burgerbescherming in de periode 2000-2004, in nauwe samenwerking met de lidstaten initiatieven ontplooit ter voorkoming van rampen en ter scholing van het publiek.
Op 27 september heeft de Commissie dan ook een op een Raadsbeschikking gebaseerd voorstel aangenomen waarin een gemeenschappelijk mechanisme wordt opgezet ter coördinatie van maatregelen voor de bescherming van burgers ten tijde van noodsituaties.
Er zijn drie speerpunten: ten eerste de aanduiding en de verbetering van de coördinatiecentra die in geval van nood de verbinding tussen de belangrijkste hulpinstanties moeten verzorgen, ten tweede de speciale cursussen die moeten leiden tot een betere samenwerking en afstemming tussen de betrokken hulpdiensten en ten derde het opzetten van een efficiënt communicatiesysteem dat de contacten beter en sneller moet doen verlopen.
Bovendien leidt het voorstel tot snellere en meer doelmatige slachtofferhulp.
Op het gebied van onderzoek lopen er momenteel meerdere projecten die betrekking hebben op overstromingen en het terugdringen van risico' s in verband met klimatologische omstandigheden.
Alhoewel, ter afronding, de structuurfondsen niet bedoeld zijn voor natuurrampen, kunnen zij wel aangesproken worden voor wederopbouwprojecten, indien de lidstaat in kwestie de middelen daartoe inzet en voor zover het rampengebied binnen de bestaande indeling van de structuurfondsen valt.
Bij natuurrampen kan slechts een beroep worden gedaan op de structuurfondsen wanneer aan een aantal voorwaarden wordt voldaan. Het betrokken gebied moet voldoen aan de territoriale doelstellingen, namelijk doelstelling 1 of doelstelling 2.
Cofinancieringsprojecten moeten betrekking hebben op uitgaven die normaal gesproken in aanmerking komen voor de structuurfondsen.
Wederopbouwprojecten die aan deze voorwaarden voldoen, mogen niet de financiële hoofdmoot van het betrokken programma uitmaken.
Het project moet tijdelijk zijn, één of maximaal twee jaar, en mag niet de gehele programmaduur beslaan.
Het structuurfonds mag ook niet de plaats innemen van een verzekering.
Om dit soort projecten met middelen uit de structuurfondsen te kunnen financieren moet aangetoond worden dat het programma interne manoeuvreerruimte biedt.
Het spreekt voor zich dat de betrokken lidstaat het voor het zeggen heeft en dus mag bepalen welke maatregel eventueel door het structuurfonds gefinancierd wordt, wanneer aan alle voorwaarden voor interventie zijn voldaan.
Er wordt eveneens gewerkt aan samenwerking op het vlak van de ruimtelijke ordening om zo de gevolgen van overstromingen in te dammen. In de INTERREG III- richtsnoeren wordt specifiek verwezen naar de mogelijkheid gemeenschappelijke strategieën te formuleren voor risicobeheer in risicogebieden.
Bovendien kunnen er geïntegreerde strategieën en acties worden gepland en uitgevoerd ter voorkoming van overstromingen in transnationale afwateringsgebieden. De Commissie verwacht ook dat onder INTERREG III preventieve acties tegen overstromingen ingebed worden in een transnationale strategie voor al die gebieden waar overstromingen zich plegen voor te doen.
De Commissie zal op haar beurt snel en constructief blijven reageren op dit soort verzoeken.
Dan wil ik tot slot nog iets zeggen over de hulp aan slachtoffers.
Het Europees Parlement verzoekt de Commissie regelmatig om iets te doen voor de slachtoffers van deze rampen.
De Commissie kan dan slechts reageren met de constatering dat er geen begrotingslijn meer bestaat voor dergelijke maatregelen.
September jongstleden heeft de heer Nielson, bij de behandeling in dit Parlement van een resolutie over bosbranden, bekend gemaakt dat de Commissie overweegt een rechtsgrondslag voor te stellen voor zo' n begrotingslijn.
De Commissie heeft in deze echter nog geen definitief standpunt ingenomen.
De ervaringen uit het verleden tonen in elk geval aan dat ons twee wegen open staan.
Wij kunnen ten eerste een begrotingslijn instellen die op een semi-automatische wijze wordt gecrediteerd. In dat geval zou het om niet meer dan symbolische bedragen kunnen gaan.
De tweede optie zou inhouden dat de Commissie inderdaad een rechtsgrondslag voorstelt, maar dat zou betekenen dat aanzienlijke bedragen uit hoofdstuk 3 van de financiële vooruitzichten moeten worden vastgelegd.
De Commissie moet ook nagaan hoeveel mankracht het beheer van nieuwe activiteiten op dit gebied vergt.
Dank u voor uw bijdrage aan dit debat.
Tot besluit van dit debat heb ik een ontwerpresolutie over klimaatverandering, overeenkomstig artikel 42, lid 5, van het Reglement, alsmede zes ontwerpresoluties over de overstromingen, overeenkomstig artikel 37, lid 2, van het Reglement ontvangen.
Mijnheer de Voorzitter, staat er nergens een regel in het Reglement dat leden verplicht aanwezig te zijn wanneer de commissaris de door hen gestelde vragen beantwoordt?
Ik vind dit gedrag uitermate laakbaar ten opzichte van de Commissie.
Is dit geen onderwerp voor de Conferentie van Voorzitters?
Nee, mijnheer Davies, dit valt niet in een Reglement te regelen.
Dit is een kwestie van ambtsopvatting van de parlementariërs.
Ik ben in ieder geval tevreden dat u hier nog bent, maar er hadden meer leden mogen zijn. Daar ben ik het zeker met u eens.
Het debat is gesloten.
De stemming vindt morgen om 10.00 uur plaats.
(De vergadering wordt om 19.40 uur onderbroken en om 21.00 uur hervat)
Hormoonontregelaars
Aan de orde is het verslag (A5-0197/2000) van de heer Lund namens de Commissie milieubeheer, volksgezondheid en consumentenbeleid over de mededeling van de Commissie aan de Raad en het Europees Parlement over een communautaire strategie voor hormoonontregelaars, een groep stoffen waarvan wordt vermoed dat ze de hormoonhuishouding van mensen en in het wild levende dieren ontregelen.
Mevrouw de Voorzitter, vandaag de dag weten wij vrij veel over hormoonontregelaars.
Er waren heel wat vermoedens, maar nu zijn vele oorzakelijke verbanden betreffende de invloed van hormoonontregelaars op mensen en dieren duidelijk geworden.
Wij weten dat ze het voortplantingsvermogen kunnen verminderen.
Wij weten dat ze kunnen leiden tot misvormingen van geslachtsdelen, zowel bij dieren als bij mensen, en wij weten dat ze ernstige ziekten kunnen veroorzaken, waaronder borst- en teelbalkanker.
Toch heerst er nog grote twijfel over de algemene invloed van vele hormoonontregelaars.
In werkelijkheid is de situatie niet te overzien, ook niet voor de volgende generaties.
Dit is naar mijn mening een angstwekkend vooruitzicht.
Tot nog toe huldigde men het principe dat een ingreep pas nodig was wanneer het gevaar van een stof bewezen was en de schade aangericht was.
Dat is uiteraard een onhoudbaar principe.
Daarom is het goed dat de Commissie in haar mededeling een communautaire strategie voor hormoonontregelaars voorstelt.
Ik vind alleen dat de Commissie daarin een te afwachtende houding aanneemt.
Ze had best wat ambitieuzer mogen zijn.
Ik vind dat ze te weinig offensieve en efficiënte initiatieven op korte termijn heeft voorgesteld.
In mijn verslag heb ik gepoogd daar iets aan te doen.
Eerst en vooral dient een lijst te worden opgesteld van alle stoffen waarvan vermoed wordt dat ze de hormoonhuishouding kunnen verstoren. Dit moet snel gebeuren.
In het verslag stel ik voor dit nog vóór het einde van dit jaar te doen.
Het is ook belangrijk dat men over de nodige middelen beschikt om alle betreffende stoffen op de lijst te krijgen, in totaal zijn het er ongeveer 560.
Tevens moeten de gevaarlijkste stoffen op de lijst geïdentificeerd worden, zodat tegen deze stoffen onmiddellijk maatregelen genomen kunnen worden.
De maatregelen kunnen verschillend van aard zijn: een onmiddellijk verbod, een geleidelijk verbod over een aantal jaren en andere beperkingen op het gebruik.
Deze lijst van gevaarlijke stoffen moet tegen het midden van 2001 klaar kunnen zijn.
Het is niet nodig verdere onderzoeksresultaten af te wachten en dat moeten wij duidelijk stellen.
Het voorzorgsprincipe moet primeren en alle aandacht moet naar de bijzonder kwetsbare groepen gaan.
Ik denk aan zwangere vrouwen, zuigelingen en bepaalde groepen van werknemers, die een groot risico lopen aan deze stoffen te worden blootgesteld.
Voorts is het noodzakelijk in de lidstaten en op EU-niveau een efficiënte controle tot stand te brengen.
Er moet van de ondernemingen geëist worden dat ze meedelen welke chemische stoffen ze op de markt brengen, in welke hoeveelheden deze worden gebruikt en welke gevolgen ze kunnen hebben.
Wij weten ook allemaal dat er meer middelen voor onderzoek naar de omvang en de gevolgen van deze stoffen moeten worden uitgetrokken. Ook onderzoek inzake de testmethodes en specifiek onderzoek over de gevolgen van vermenging en synergie zijn noodzakelijk.
Wij weten immers dat deze stoffen in combinatie een zeer ongelukkig effect kunnen hebben.
Risico-onderzoek is daarom zeer belangrijk en we moeten ervoor zorgen dat dit onderzoek totaal onafhankelijk gebeurt. Onze politieke initiatieven mogen met andere woorden niet gebaseerd zijn op het onderzoek dat de producenten zelf uitvoeren.
Op het gebied van onderzoek is internationale samenwerking belangrijk, onder andere met de VS en met Japan.
Het zou dan ook goed zijn in de toekomstige wetgeving over chemische stoffen een afzonderlijk kader vast te stellen met enkele specifieke hoofdstukken over hormoonontregelaars.
Dit wetgevend kader moet gebaseerd zijn op het voorzorgsprincipe en op de omgekeerde bewijslast.
Ook dient een tijdschema voor het testen van alle gekende hormoonontregelaars worden opgesteld.
Ik heb het over een wetgevend kader, omdat de regels naar mijn mening bindend moeten zijn.
Met vrijwillige afspraken op dit gebied hebben wij alleen slechte ervaringen.
Ik dank de fractievoorzitters en de Commissie voor de samenwerking bij het opstellen van dit verslag.
Met betrekking tot de amendementen wil ik er alleen op wijzen dat mijn eigen amendement een taalkundige verbetering van paragraaf 15 is en dat ik niet kan aanbevelen voor de drie amendementen van mevrouw Grossetête te stemmen.
Volgens mij zijn deze amendementen in hoge mate ingegeven door contacten met de chemische industrie, die mij trouwens ook heeft benaderd.
Hun bedoeling is duidelijk: zij willen onmiddellijke maatregelen verhinderen.
De Commissie, de Raad en het Parlement stellen het wetgevend kader vast, niet de wetenschappelijke comités.
Hun advies staat op gelijke voet met het advies dat wij van andere bronnen krijgen.
Mevrouw de Voorzitter, ik dank de rapporteur voor zijn voortreffelijke verslag en hoop dat wij dit belangrijke probleem snel kunnen aanpakken.
Ik ben het er met de rapporteur over eens dat dit alles onrustbarend is, vooral de gevolgen voor de komende generaties en het effect op ongeboren kinderen.
In de voorbije decennia is het almaar duidelijker geworden dat een aantal industriële chemische stoffen die in het milieu terecht zijn gekomen, ongeveer hetzelfde effect hebben als hormonen.
Wij noemen die stoffen hormoonontregelaars.
Hormoonontregeling is geen negatief gevolg van iets anders, maar een mechanisme dat kanker kan veroorzaken en gevolgen kan hebben voor de voortplanting, de ontwikkeling of het gedrag.
Sommige van die gevolgen kunnen met gewone testprocedures worden opgespoord, hoewel het niet altijd duidelijk is of de stoornis door hormoonontregeling wordt veroorzaakt.
Het Wetenschappelijk Comité toxiciteit en milieu van de EU heeft opgemerkt dat er voor het leven in de natuur een wereldwijd probleem kan rijzen.
Ook in het advies van het wetenschappelijk comité over de gevolgen voor de gezondheid van mens en dier - met speciale aandacht voor het leven in de natuur - staat dat de gevolgen voor de gezondheid van de mens moeten worden onderzocht omdat het verband tussen hormoonontregelaars en verstoring van de menselijke gezondheid moet worden nagegaan.
In het algemeen verdenkt de wetenschap organische chloorwaterstofverbindingen zoals PCB's.
De Commissie industrie, externe handel, onderzoek en energie heeft daarom een aantal conclusies geformuleerd, in het bijzonder dat de meer dan 560 vermoedelijke hormoonontregelende stoffen volledig moeten worden doorgelicht.
Wij moeten die stoffen in het kader van het zesde kaderprogramma onderzoeken.
Wij moeten ons daarbij zowel op vrouwen als op mannen concentreren.
Wij gebruiken de technische termen 'oestrogeen' en 'androgeen'. Daaruit blijkt dat het niet alleen om een mannenprobleem gaat.
Mevrouw de Voorzitter, mevrouw de commissaris, over hormoonontregelaars bestaan veel twijfels, veel vragen en geen enkele zekerheid.
Deze stoffen kunnen een zeer schadelijke invloed hebben op de vruchtbaarheid van mensen, dieren en planten.
We weten niet hoelang en in welke mate iemand eraan mag worden blootgesteld.
De stoffen zijn zelfs niet geïnventariseerd.
Vragen genoeg dus.
Onderzoek moet ons in staat stellen om antwoorden op al deze vragen te vinden.
Paragraaf 3, 6 en 7 gaan trouwens in die richting.
Het is essentieel dat we beter met de Amerikaanse en Japanse onderzoeksinstellingen gaan samenwerken.
Een gemeenschappelijk onderzoeksprogramma om zoveel mogelijk informatie en wetenschappelijke bewijzen te verzamelen, moeten we zeker steunen.
Bovendien moeten we op de begroting van 2001 genoeg kredieten vrijmaken zodat we onze ambities voor het zesde kaderprogramma voor onderzoek kunnen realiseren.
Alleen door onderzoek kunnen we achterhalen wat de specifieke risico' s van de hormoonontregelaars zijn en alleen op die manier kunnen we in de toekomst kaderwetten met betrekking tot chemische stoffen opstellen.
De rapporteur, die uitstekend werk heeft geleverd, noemt het voorzorgsprincipe de basis voor mogelijke maatregelen.
Maar we moeten intellectueel eerlijk blijven.
Het voorzorgsprincipe mag niet alleen tot verordeningen leiden, ook algemene, positieve maatregelen moeten kunnen.
Met mijn amendement wil ik daarvoor zorgen.
Ik hoop trouwens dat er rekening zal worden gehouden met het advies van het Wetenschappelijk Comité toxiciteit, eco-toxiciteit en milieu van 5 september.
De expertise van dit wetenschappelijk comité wordt erkend. Het is dan ook raadzaam dat er bij het opstellen van wetgeving met zijn advies wordt rekening gehouden.
Ik denk dat het voor ons allemaal belangrijk is dat we ons op het advies van experts baseren.
Het voorzorgsprincipe houdt ook in dat we ons op de beste wetenschappelijke kennis moeten baseren.
De Fractie van de Europese Volkspartij is ook tegen een omkering van de bewijslast - ik moet dit wel blijven herhalen, dus druk ik me ook telkens in die zin uit.
We zijn nergens zeker van, het is dus totaal voorbarig om de verantwoordelijkheid om te keren.
Voor elke gevaarlijke stof die men op de markt wil brengen, is een voorafgaande goedkeuring vereist.
Die procedure houdt op zich al een waarschuwing in.
Het Parlement moet - en daarin kan ik de rapporteur wel volgen - de publieke opinie, de consumenten, de Commissie en de industrie op een eerlijke en verantwoorde manier informeren.
Er zijn terechte twijfels en er heerst nog onzekerheid.
Hierop moeten we gepast antwoorden.
Mevrouw de Voorzitter, ik vertegenwoordig het noordwesten van Engeland. Met de steden Manchester en Liverpool is dat een van de dichtstbevolkte gebieden van de Europese Unie.
Platvis, meer bepaald bot in het estuarium van de Mersey, vertoont vaak duidelijke kenmerken van de twee geslachten. Wij weten niet wat de oorzaak daarvan is.
Aan de monding van de Mersey bevinden zich een groot aantal chemische fabrieken. De verdenking is op die fabrieken gevallen, maar de wetenschappers denken ook aan de detergenten die voor industriële doeleinden en in de huishoudens worden gebruikt.
Zij denken aan oestrogenen, in het bijzonder synthetische oestrogenen die honderdduizenden vrouwen in het gebied in de vorm van de pil gebruiken.
De wetenschappers denken ook aan de natuurlijke oestrogenen die vrouwen produceren.
De oorzaak kan een combinatie van dit alles zijn. Dat is het probleem.
Wij kennen het antwoord niet. Er zijn meer dan 500 chemische stoffen waaruit wij kunnen kiezen.
Ik betwijfel of het goed is het voorzorgsprincipe te gebruiken en vrees dat het soms wordt misbruikt. Door de aard zelf van dat principe weten wij nooit of het goed is dat wij het toepassen.
Wij moeten ons grote zorgen maken over de langetermijngevolgen van het feit dat wij duizenden chemische stoffen in het milieu brengen, maar kunnen moeilijk weten op welke stoffen wij ons moeten toespitsen.
Wij stellen vast dat de kwaliteit van het sperma afneemt, dat borstkanker steeds vaker voorkomt en dat vrouwelijke ijsberen een penis ontwikkelen. Dat is zeer onrustbarend en wij moeten dan ook bereid zijn bepaalde stoffen te verbieden om de eenvoudige reden dat ze verdacht zijn, ook al hebben wij nog geen enkel wetenschappelijk bewijs.
Ik ondersteun de voorstellen van de Commissie en de rapporteur.
Wij mogen echter harde discussies verwachten als wij gaan bepalen welke chemische stoffen wij moeten verbieden.
Voorzitter, commissaris, collega's, ik zou Torben Lund willen feliciteren met een uitstekend verslag waar mijn fractie 100% achter kan staan.
Hormoonontregelaars is een relatief nieuw begrip.
In mijn eigen taalgebied is het pas sinds één à twee jaar ingeburgerd geraakt.
Ik weet dat het in het Deens oestrogene stoffen heet en dat er daar al bijna tien jaar over wordt gepraat.
In het Engels is het endocrine disruptors en zeker in de wetenschappelijke literatuur is er een grote discussie over.
Maar bijvoorbeeld in het Duits is er nog steeds geen term die ingeburgerd is.
Dat geeft aan dat het een nieuw probleem is, maar daarom niet minder ernstig.
Wij kunnen volledig achter de termijn van 2001 staan.
Ik ben bang dat de Europese Commissie onder druk van de chemische industrie te lang wil wachten met wettelijke maatregelen.
De helft van de 560 stoffen die ervan verdacht worden hormoonontregelend te zijn, zijn pesticiden.
Dat heeft de Commissie in antwoord op mijn vragen in de milieucommissie toegegeven.
Daar zouden wij mee moeten beginnen.
In elk geval zouden zij niet achteraan de lijst geplaatst mogen worden.
Spelen hormoonontregelende eigenschappen een rol bij de goedkeuring van pesticiden op dit moment?
Helaas niet.
In de zogeheten uniforme principes staan zij niet. Dat zou wel moeten.
Ik vind dat dat ten laatste bij de herziening van de pesticiderichtlijn in 2003 geregeld zou moeten worden.
Ik hoop dat de commissaris daar antwoord op kan geven.
Mevrouw de Voorzitter, ik dank de heer Lund voor zijn uitstekend verslag. Het verdient de steun van alle leden van dit Parlement.
De gevolgen van kunstmatig geproduceerde chemische stoffen die in het milieu vrijgegeven worden, zijn duidelijk.
Er zijn genoeg voorbeelden van de schade die deze stoffen toebrengen aan het voortplantingsvermogen en de ontwikkeling van dieren en planten.
Een van de meest afschuwelijke voorbeelden zijn de geslachtsverstoringen die bij ijsberen op Antarctica zijn vastgesteld.
Daaruit blijkt dat de schadelijke gevolgen van verschillende hormoonontregelaars een wereldwijd probleem zijn en zelfs tot in de meest afgelegen gebieden ter wereld zijn doorgedrongen.
De onderzoeksresultaten van de Deense professor Skakkebæk over de duidelijke afname van de kwaliteit van het sperma bij de man, zouden ons zeer ongerust moeten maken.
Het is in feite zover gekomen dat jonge mannen de kwaliteit van hun sperma zouden moeten laten testen om te zien of ze een gezin kunnen stichten, voordat ze er werkelijk aan willen beginnen, om er zeker van te zijn dat ze wel kinderen kunnen verwekken.
Zoals Torben Lund terecht opmerkt, dient het voorzorgsprincipe te primeren.
Nu zijn er alle redenen om dit beginsel veel offensiever te gaan gebruiken.
Onder verwijzing naar het voorzorgsprincipe is het mogelijk dringende maatregelen te nemen om te voorkomen dat er onomkeerbare schade bij mensen, dieren en planten ontstaat.
Nu moeten wij de daad bij het woord voegen betreffende de bescherming van milieu en gezondheid door het voorzorgsprincipe te hanteren voor een gebied waar we nog veel te weinig van afweten.
Dit is het enige antwoord dat we kunnen geven op het onveilige gevoel dat bij de bevolking heerst.
Het verslag stelt dat het toekomstig wetgevend kader voor chemische stoffen gebaseerd moet zijn op het voorzorgsprincipe en op de omgekeerde bewijslast. We kunnen deze aanbevelingen niet snel genoeg opvolgen.
Mevrouw de Voorzitter, we hebben als politici nu de taak om besluiten te nemen over een zeer lastige gezondheidskwestie.
Dit zeg ik ondanks dat mijn gewone beroep op het gebied van de interne geneeskunde ligt.
De effecten van hormoonontregelaars zijn niet altijd bekend.
De onderlinge variatie is zeer groot.
Bovendien varieert de gevoeligheid tijdens de levenscyclus van de mens van moment tot moment.
Daarom kunnen we geen standaardprocedure volgen en grenswaarden vaststellen voor maximale blootstelling, dat is voor hormoonontregelaars niet mogelijk.
We moeten als politici het probleem met de hormoonontregelaars buitengewoon serieus nemen.
Ik ben van mening dat het strategische document over het onderwerp van de Commissie zeer goed is.
We hebben meer kennis nodig, onderzoek moet de prioriteit krijgen, de risicobeoordeling moet bespoedigd worden en er moeten eventuele vervangingsmiddelen gevonden worden.
We hebben beoordelingen van het wetenschappelijke comité nodig.
Het publiek moet objectieve informatie krijgen.
We moeten overleg plegen met de lidstaten, de industrie en verschillende organisaties.
Om dat te bereiken ligt het voor de hand dat de Commissie aan de hand van een prioriteitenlijst werkt.
Wat betreft het voorstel voor een verslag van de Commissie milieubeheer, volksgezondheid en consumentenbeleid wil ik een belangrijke tegenwerping maken. Ik ben het namelijk niet eens met de opvatting dat vrijwillige overeenkomsten in het algemeen geen werkbare methode zijn.
Ik ben daarentegen van mening dat vrijwillige overeenkomsten een snellere manier kunnen zijn om je doel te bereiken dan via de wetgeving.
Afspraken over tijdelijke verkoopstops, het beperkt op de markt brengen, het gefaseerd invoeren van ongevaarlijke producten genieten vaak de voorkeur als over de situatie geen duidelijkheid bestaat, maar wanneer flexibiliteit en snelle maatregelen wel geboden zijn.
Tot slot wil ik onderstrepen dat de wetgevingsmaatregelen altijd voorafgegaan moeten worden door een veelzijdige wetenschappelijke beoordeling en een aanbeveling van het wetenschappelijke comité.
Deze beoordelingen en aanbevelingen zullen door ons besluitvormers in acht genomen worden.
Dat is een politieke fatsoensnorm.
Mevrouw de Voorzitter, wie nog nooit iets over hormoonontregelaars heeft gehoord en naar dit debat luistert, denkt waarschijnlijk dat hormoonontregelaars meer met een science fiction griezelverhaal dan met de volksgezondheid te maken hebben.
In werkelijkheid gaat het echter om een groot probleem voor de gezondheid van mens en dier.
Op dit ogenblik is de communautaire wetgeving voor chemische stoffen ontoereikend om de gevaren van hormoonontregelaars aan te pakken.
Het is onrustbarend dat in het menselijk lichaam nu meer dan 100 chemische stoffen worden gevonden die daarin vijftig jaar geleden niet aanwezig waren.
Vele gezondheidsproblemen van vrouwen zijn in verband gebracht met blootstelling aan hormoonontregelaars.
Zoals andere afgevaardigden hier vanavond al hebben gezegd, is er ook een mogelijk verband tussen die stoffen en het toenemende aantal borst- en andere kankersoorten en de dalende spermakwaliteit.
De mogelijke gevolgen van dat alles voor de gezondheid en de voortplanting van de mens en het leven in de natuur zijn onrustbarend. Kinderen, zwangere vrouwen en kwetsbare werknemers behoren tot de groepen die het grootste gevaar lopen.
Een ander probleem is dat het vrijwel onmogelijk is grenswaarden vast te stellen voor stoffen die hormonen nabootsen.
Uit het oogpunt van de consument is voorgesteld dat de bewijslast wordt omgekeerd, zodat de fabrikant met een redelijke zekerheid moet aantonen dat een product geen gevaar oplevert voordat het op de markt wordt gebracht.
Voorts wordt ook een ruimere voorlichting aanbevolen op basis van het 'recht te weten'-principe.
Er is meer onderzoek nodig om ons in staat te stellen snel, doeltreffend en met zekerheid op te treden.
Wij hebben absoluut een Europese strategie nodig.
Daarom is dit verslag zo belangrijk.
Wij hebben meer informatie, een grotere bewustwording van de bevolking en vooral meer onderzoek nodig.
Ik dank de rapporteur voor dit verslag en beveel het aan het Parlement aan.
Mevrouw de Voorzitter, in de eerste plaats dank ik het Parlement voor zijn reactie op de mededeling van de Commissie over een communautaire strategie voor hormoonontregelaars en de heer Lund, rapporteur, voor zijn verslag.
Op vrijwel elke conferentie over chemische stoffen wordt over hormoonontregelaars gesproken.
Een van de redenen daarvan is dat die stoffen ernstige schade kunnen toebrengen aan mens en dier en vooral aan de foetus en aan ons reproductief vermogen.
Er is nauwelijks iets ergers denkbaar dan een aantasting van ons voortplantingsvermogen.
Het probleem van de hormoonontregelaars is zeer complex en vele vragen zijn nog niet beantwoord.
Bepaalde dingen weten wij wel.
Soms kunnen wij met vrij grote zekerheid voorspellen wat er gaat gebeuren, over andere stoffen heerst grote onzekerheid.
Wat wij weten, is dat een aantal door de mens gemaakte en in het milieu gebrachte chemische stoffen en ook enkele natuurlijke stoffen de hormoonhuishouding van dieren en mensen kunnen verstoren.
Tot die stoffen behoren een aantal verbindingen die in levende wezens worden geaccumuleerd, onder meer pesticiden en industriële chemische stoffen, maar ook andere synthetische producten.
Vele dierenpopulaties zijn door die verbindingen al aangetast.
Er zijn duidelijke cijfergegevens waaruit het oorzakelijke verband tussen blootstelling aan die stoffen en voortplantingsproblemen bij levende wezens blijkt.
De onderzoekers hebben ook een aantal algemene conclusies getrokken, onder meer dat die chemische stoffen, zoals de heer Arvidsson opmerkte, totaal andere gevolgen hebben voor embryo's, foetussen en borelingen dan voor volwassenen en dat de gevolgen zich vaker manifesteren bij de nakomelingen dan bij de blootgestelde ouder.
Er heerst echter ook heel wat onzekerheid doordat de aard en de omvang van de gevolgen van blootstelling voor mensen nog niet duidelijk zijn.
Onze informatie is beperkt, in het bijzonder wat de concentratie in embryo's betreft.
Wij moeten de mogelijke gevaren van die stoffen verder onderzoeken om onze kennis te vergroten en passende maatregelen te kunnen nemen. Dat is de reden waarom ik een communautaire strategie voor hormoonontregelaars heb voorgesteld.
Wij hebben allemaal het recht te weten en de plicht te leren.
Ik wil de belangrijkste elementen van de strategie nu kort toelichten.
Uitgangspunt is het voorzorgsprincipe.
Ik stel met voldoening vast dat het Parlement de Commissie steunt in haar voornemen om op basis van het voorzorgsprincipe een beleid uit te stippelen om het probleem van de hormoonontregelaars snel en doeltreffend te kunnen aanpakken.
Het voorzorgsprincipe en de behoefte aan snelle en doeltreffende risicobeheerstrategieën voor hormoonontregelaars werden ook door de Milieuraad in zijn conclusies van 30 maart onderstreept.
Het Parlement vindt dan weer dat de Commissie in haar strategie niet ver genoeg gaat om de blootstelling van de mens aan hormoonontregelaars te beperken en het leven in de natuur te beschermen.
Ik zou daarbij een aantal opmerkingen willen maken.
De strategie van de Commissie bestaat uit twee belangrijke elementen.
Het eerste is verder onderzoek en ontwikkeling, het tweede de ontwikkeling van algemeen aanvaarde testmethodes.
Wat onderzoek en ontwikkeling betreft, is het belangrijkste instrument voor de Commissie het vijfde kaderprogramma inzake onderzoek en ontwikkeling.
Ik kan u zeggen dat het probleem van de hormoonontregelaars bij de laatste herziening van de programma's inzake menselijke gezondheid en milieu als prioritair onderzoeksobject is vermeld.
De Commissie is ook voornemens een oproep te publiceren tot het indienen van voorstellen in verband met hormoonontregelaars om het onderzoek op dat gebied te stimuleren.
Met de aanbevelingen in de ontwerpresolutie van het Parlement zal rekening worden gehouden.
De ontwikkeling van algemeen aanvaarde testmethodes zal twee à vier jaar vergen.
Wij hebben zulke testmethodes nodig omdat alle betrokkenen het erover eens moeten zijn dat zowel de tests om de stoffen op te sporen als de testresultaten zelf op uniforme manier kunnen worden geïnterpreteerd.
Zonder een akkoord zullen wij altijd met wetenschappelijke onzekerheid, maar ook met tegenstrijdige standpunten worden geconfronteerd.
Daarom menen wij dat wetgeving om blootstelling in het algemeen op basis van het voorzorgsprincipe te beperken pas mogelijk is, als algemeen aanvaarde testmethodes beschikbaar zijn.
Algemeen aanvaarde testmethodes zijn ook nodig om op zoek te kunnen gaan naar vervangende stoffen.
Anders kan op die vervangende stoffen dezelfde verdenking rusten als op de stoffen die ze vervangen.
Voorts moeten wij echter ook met de bestaande wetenschappelijke gegevens rekening houden.
Daarom zorgen wij ervoor dat wij ook zonder algemeen aanvaarde testmethodes op basis van het voorzorgsprincipe op korte termijn elke stof apart kunnen aanpakken.
Het Parlement steunt het voornemen van de Commissie om tegen het einde van dit jaar een eerste lijst van hormoonontregelende stoffen op te stellen en om na te gaan in welke specifieke gevallen van gebruik door consumenten en blootstelling van ecosystemen wij maatregelen kunnen nemen zonder op verdere tests te wachten.
Inmiddels zullen ook de bestaande wettelijke bepalingen inzake hormoonontregelaars worden geanalyseerd.
Ik wil daarover twee opmerkingen maken.
In de eerste plaats wil de Commissie haar doelstelling voor eind 2000 in twee stappen bereiken: in de eerste plaats zullen consultants een lijst van mogelijke stoffen opstellen en in de tweede plaats zullen prioriteiten worden vastgesteld.
De Commissie zal daarover een voorstel goedkeuren.
Op dit ogenblik is alleen de lijst van mogelijke stoffen klaar.
Voor de tweede stap is overleg met de betrokkenen nodig. Daarbij streven wij naar een zo breed mogelijke consensus over de prioritaire stoffen.
Ik kan nu niet beloven dat alle 553 mogelijke stoffen op de prioriteitenlijst zullen voorkomen. Ik wil niet vooruitlopen op de besprekingen die met de betrokkenen aan de gang zijn.
Zowel het wetenschappelijk comité als de industrie hebben kritiek op de lijst van mogelijke stoffen, het BKH-verslag.
Uit de eerste commentaren van de lidstaten en NGO's blijkt dan weer dat die het verslag als een goed uitgangspunt beschouwen.
De kritiek van het wetenschappelijk comité op de wetenschappelijke gebreken van het verslag zal bij de vaststelling van de prioriteiten en de verdere beoordeling worden opgevangen.
Ik merk op dat de kritiek ten dele steunt op de verkeerde veronderstelling dat prioriteit zal worden verleend aan een groep van 60 stoffen die in dit verslag wordt vermeld.
Die stoffen zijn in werkelijkheid opgenomen in de lijst van 553 stoffen waarover de besprekingen in verband met de vaststelling van de prioriteiten nog aan de gang zijn.
Belangrijk is ook te weten dat de lijst dynamisch moet zijn.
Nieuwe stoffen kunnen worden toegevoegd en andere stoffen kunnen worden geschrapt als nieuwe gegevens bekend worden.
Mijn tweede opmerking over de lijst van prioritaire stoffen betreft het in de ontwerpresolutie geformuleerde verzoek om ten aanzien van een aantal stoffen voor medio 2001 maatregelen vast te stellen.
Om uit te maken ten aanzien van welke stoffen op de prioriteitenlijst maatregelen dienen te worden vastgesteld, is een grondiger evaluatie van het gebruik door de consument en de blootstelling van ecosystemen nodig.
Bovendien zullen de wetenschappelijke comités in die specifieke gevallen een zeer belangrijke rol spelen door onafhankelijk wetenschappelijk advies uit te brengen.
Verwachten dat die doelstellingen binnen zes maanden kunnen worden bereikt, is wel erg ambitieus.
Wij zullen nochtans alles doen om zo snel mogelijk vooruitgang te boeken.
Zoals u weet, is de Commissie voornemens tegen het einde van dit jaar een witboek over het algemene beleid inzake chemische stoffen voor te leggen.
Wij werken aan dat witboek en ik heb de eerste ontwerpteksten gezien.
Een van de basisprincipes van dat beleid is dat wij een hoog niveau van bescherming willen bieden.
De strategie voor hormoonontregelaars moet consistent zijn met het algemene beleid inzake chemische stoffen.
Een aantal specifieke elementen in de ontwerpresolutie van het Parlement zoals de omkering van de bewijslast, de nieuwe definitie van de aansprakelijkheid van de fabrikanten, de herziening van de etiketteringsvoorschriften en de groepering van chemische stoffen voor de uitvoering van screenings en tests, worden in het kader van het algemene beleid inzake chemische stoffen aangepakt.
In het witboek dat nu wordt voorbereid, zal rekening worden gehouden met de standpunten die het Parlement in deze ontwerpresolutie inneemt.
Wat tenslotte de internationale samenwerking en uitwisseling van informatie betreft, organiseert de Commissie in de eerst helft van 2001, met de steun van onder meer de Wereldgezondheidsorganisatie, een workshop over hormoonontregelaars.
Op die workshop zullen alle betrokkenen onderzoeken welke vorderingen zijn gemaakt en aanbevelingen formuleren voor de ontwikkeling van testmethodes en teststrategieën, het onderzoek en de opstelling van monitoringprogramma's.
Ik dank het Parlement nogmaals voor zijn steun. De Commissie is vastbesloten haar strategie ten uitvoer te leggen en daarin met de in de ontwerpresolutie geformuleerde opmerkingen rekening te houden.
Het debat is gesloten.
De stemming vindt morgen om 10.00 uur plaats.
Verwerkte producten op basis van groenten en fruit
Aan de orde is het verslag (A5-0273/2000) van de heer Jové Peres namens de Commissie landbouw en plattelandsontwikkeling over het voorstel voor een verordening van de Raad tot wijziging van verordening (EG) nr. 2200/96 houdende een gemeenschappelijke ordening der markten in de sector groenten en fruit, en verordening (EG) nr. 2201/96 houdende een gemeenschappelijke ordening der markten in de sector verwerkte producten op basis van groenten en fruit, en verordening (EG) 2202/96 tot invoering van een steunregeling voor telers van bepaalde citrussoorten (COM(2000) 433 - C5-0391/2000 - 2000/0191(CNS)).
Mevrouw de Voorzitter, de Commissie heeft een voorstel ingediend dat onder het mom van technische aanpassingen extra budgettaire beperkingen bevat voor een sector die toch al het slachtoffer van discriminatie binnen het gemeenschappelijk landbouwbeleid is.
Onder andere door de pariteitsschommelingen tussen de euro en de dollar is de steun de laatste paar jaar met 50% gedaald ten opzichte van de bijdrage die vier jaar geleden werd verleend.
Het voorstel van de Commissie beoogt de steun op dit lage niveau te handhaven en de steunbedragen rechtstreeks aan de telersverenigingen te betalen, hetgeen afschaffing van de minimumprijs tot gevolg heeft.
Voor het eind van dit jaar moet de Commissie een verslag over het functioneren van de gemeenschappelijke marktordening voor groenten en fruit indienen. Daarbij kunnen eventueel ook nieuwe hervormingsvoorstellen worden gevoegd.
De Commissie rechtvaardigt het onderhavige voorstel met het argument dat er haast is geboden.
De Commissie landbouw trekt geenszins in twijfel dat de zaken waar de Commissie zich mee bezighoudt spoedeisend zijn, maar heeft zelf nieuwe urgenties vastgesteld. Ook kwantitatief zijn er verschillen met het Commissievoorstel.
Voor de Commissie landbouw is versterking van de telersverenigingen een van de prioriteiten.
Het probleem is dat de telersverenigingen sinds de hervorming van de gemeenschappelijke marktordening in 1996 het voornaamste instrument voor de marktordening vormen.
Op dit moment is echter slechts 40% van de groenten- en fruitproductie in telersverenigingen ondergebracht.
Een gemeenschappelijke marktordening met een bereik van slechts 40% van de productie verdient een dergelijke benaming niet.
We moeten zorgen dat het aanbod in telersverenigingen wordt gegroepeerd. Als er iets is dat met spoed moet gebeuren, dan is dat het wel.
Daar dit een uitzondering in het gemeenschappelijk landbouwbeleid is en de producenten zelf de actiefondsen moeten cofinancieren, is het duidelijk dat het opvoeren van de communautaire financiering het instrument bij uitstek is om die doelstelling te verwezenlijken.
Dit is de reden dat de Commissie landbouw heeft voorgesteld het percentage communautaire financiering voor een aantal gemeenschappelijke acties van diverse telersverenigingen onder bepaalde voorwaarden op te voeren, met name in de regio's waar men het meest op de groenten- en fruitproductie is aangewezen, dan wel voor associaties of fusies van telersverenigingen.
De kwantitatieve verschillen tussen het Commissievoorstel en het voorstel van de Commissie landbouw, dat overigens bijna bij unanimiteit is goedgekeurd, betreffen hoofdzakelijk de hoogte van de steun en de verwerkingsdrempels.
De door de Commissie landbouw gevraagde steun lijkt misschien buitensporig hoog, maar dat is slechts schijn.
De door de Commissie voorgestelde steun is namelijk bijzonder laag en beoogt de louter conjuncturele steunverlaging te bestendigen, waardoor het inkomen van de telers wordt aangetast.
Conjuncturele factoren zijn onder andere de pariteitsschommelingen tussen de euro en de dollar, alsook bijzondere gebeurtenissen op de markten.
De lijn van de Commissie landbouw beperkt zich feitelijk tot het teruggeven van de vóór 1996 bestaande steun.
In dit verband wijs ik er bovendien op dat de afschaffing van de minimumprijs en de rechtstreekse betaling via de telersverenigingen tot problemen aanleiding kunnen geven, in het bijzonder in de landen met de voornaamste productiezones.
In problematische situaties kan alleen een redelijk steunbedrag het inkomen van de telers op peil houden.
Om absurde situaties met continue boetes te voorkomen, stelt de Landbouwcommissie voor de steun vast te stellen op het gemiddelde niveau van de laatste jaren.
Daarmee proberen wij de steun af te stemmen op de productiestructuur en de opnamemogelijkheden van de markt en lopen wij niet het risico dat er overschotten ontstaan.
Misschien vraagt iemand zich af hoe de amendementen gefinancierd moeten worden.
Daarop heb ik het volgende antwoord. Momenteel ontvangt de sector groenten en fruit 445 miljoen euro minder dan het plafond dat in de financiële vooruitzichten is vastgelegd.
Natuurlijk moeten wij de budgettaire neutraliteit in acht nemen, maar wij moeten ook tot overeenstemming komen over de betekenis van dit begrip.
Volgens mij betekent budgettaire neutraliteit dat wij binnen de grenzen moeten blijven die bij de goedkeuring van de financiële vooruitzichten zijn vastgelegd.
De Commissie wil de steun echter tot een historisch dieptepunt terugbrengen.
Naar mijn mening dient de discussie met name te gaan over de wijze waarop de doelstellingen van de gemeenschappelijke marktordening moeten worden verwezenlijkt. Op grond daarvan kunnen budgettaire afspraken worden gemaakt.
Het lijkt er dikwijls op dat de instellingen zich van alles kunnen permitteren zolang hun voorstellen zich tot bezuinigingen op de begroting beperken.
Wij moeten ons in de eerste plaats bekommeren om het verbeteren van de doelmatigheid van de instrumenten die wij met zijn allen in het leven hebben geroepen.
Zonder begroting kan er geen Europees bouwwerk zijn. In de begroting van de sector groenten en fruit komen vele sociale en territoriale onevenwichtigheden in het gemeenschappelijk beleid duidelijk tot uitdrukking.
Ik sluit mijn betoog af met een woord van dank aan mijn collega's van de Commissie landbouw.
Dankzij hun begrip en medewerking heb ik dit bepaald niet makkelijke verslag uiteindelijk toch kunnen voltooien.
Mevrouw de Voorzitter, mijnheer de commissaris, het Parlement zal zich morgen uitspreken over het voorstel tot hervorming van de sector verwerkte producten op basis van groenten en fruit.
Die hervorming is volgens ons noodzakelijk, maar het voorstel van de Europese Commissie is niet precies wat ons voor ogen stond.
Er moet worden voldaan aan de doelstelling om door bevordering van de telersverenigingen de groepering van het aanbod te stimuleren. Zoals mijn collega reeds heeft opgemerkt, is vorig jaar slechts 40% van de productie via de telersverenigingen in de handel gebracht.
Mijnheer de commissaris, de Commissie landbouw en plattelandsontwikkeling heeft amendementen goedgekeurd waarin wordt bepaald dat gedurende de eerste vijf jaar 50% van de kosten voor de totstandkoming en werking van deze groeperingen uit het EOGFL-Garantie wordt gecofinancierd.
Deze amendementen zijn geen overbodige luxe. Ook de in de Commissie landbouw goedgekeurde financiële steun van 4,5% in plaats van 3% van de waarde van de door elke telersvereniging in de handel gebrachte productie is beslist noodzakelijk.
Wij zijn niet gelukkig met de door de Europese Commissie voorgestelde drempels. De drempels moeten aan de ontwikkeling van de markten worden aangepast.
De reeds goedgekeurde en door de rapporteur ingediende amendementen in die richting krijgen dan ook onze steun.
De lijst producten zou moeten worden aangevuld met producten die als gevolg van weersomstandigheden of conjuncturele factoren aan sterke prijsdalingen onderhevig zijn.
Het Commissievoorstel om de voor de ophoudvergoeding vastgestelde maximale hoeveelheden voor citrussoorten te verlagen van 10 naar 5%, dient mijns inziens dan ook niet te worden gevolgd.
Voor het beheren van de markt in crisissituaties moeten wij nog enkele instrumenten invoeren die als vangnet kunnen dienen. In geval van een ernstige crisissituatie kunnen de voor de ophoudvergoeding vastgestelde maximale hoeveelheden bijvoorbeeld met ongeveer 10% worden overschreden.
Ten aanzien van de etikettering ontbreekt een regeling.
De geldende wetgeving dient te worden gewijzigd, zodat de consument volledig geïnformeerd wordt en in staat is te bepalen of het product al dan niet met verse basisproducten is bereid.
Hierover komen altijd veel vragen en klachten van de zijde van de consumenten.
Ik steun de amendementen die betrekking hebben op tomaten, peren, perziken, kersen, abrikozen en asperges. Deze producten zijn van groot regionaal belang.
Met betrekking tot noten en gedroogde vruchten - in het bijzonder hazelnoten - blijft het verzoek van kracht om de financiële steun aan de telersverenigingen die een programma voor de verbetering van de kwaliteit ten uitvoer hebben gelegd te verlengen. Dit geldt ook voor de specifieke maatregelen die voor deze sector zijn getroffen en die het volgende verkoopseizoen aflopen.
Op uitdrukkelijk verzoek van de Commissie landbouw en plattelandsontwikkeling moet het hervormingsonderzoek voor 30 juni 2001 worden ingediend. Aan de hand daarvan kunnen de ontwikkelingen in de sector worden geëvalueerd.
Deze hervorming houdt een verhoging van de begroting in. Een verhoging die echter binnen de op de Europese Top van Berlijn goedgekeurde begrotingslijn valt.
De Commissie moet opnieuw gaan rekenen, maar van een overschrijding van het plafond is geen sprake.
Het verschil in de voorstellen van de Commissie en het Europees Parlement bedraagt 151 euro.
Mijnheer de commissaris, budgettaire neutraliteit betekent niet dat de kosten van het voorstel niet boven de tot nu toe uitgegeven bedragen mogen uitkomen. Budgettaire neutraliteit houdt in dat zij lager moeten zijn dan de op de Top van Berlijn afgesproken bedragen.
Ik maak van de gelegenheid gebruik de rapporteur lof toe te zwaaien. Ik ben zeer tevreden over het werk dat wij met zijn allen hebben verricht.
Waarschijnlijk is dit een van de voorstellen waarover het Parlement de meeste onderhandelingen heeft moeten voeren.
Mevrouw de Voorzitter, dit debat is het resultaat van de door de Commissie voorgestelde hervorming van drie verordeningen betreffende groenten en fruit, verwerkte producten op basis van groenten en fruit en de steunregeling voor telers van bepaalde citrussoorten.
Zoals reeds opgemerkt, is de Commissie aan de slag gegaan zonder het verslag over de werking van verordening (EG) 2020/1996 af te wachten. Volgens de Commissie is dit verslag voor het einde van dit jaar beschikbaar.
Het feit dat genoemd document niet wordt afgewacht - zoals toch voor de hand ligt - en de hervorming reeds in gang is gezet, toont aan dat de Commissie niet erg in de uitkomsten van haar verslag is geïnteresseerd en zich niets aan de inhoud ervan gelegen laat liggen.
Door deze handelwijze kunnen wij ons niet aan de indruk onttrekken dat de Commissie vastbesloten is de verordeningen tot elke prijs te hervormen. Heeft die hervorming zoveel haast?
Als de vraag is of de onderhavige verordeningen hervorming behoeven, is het antwoord wat ons betreft zonder meer bevestigend.
Als de vraag echter is of er behoefte is aan de door de Commissie voorgestelde hervorming beantwoorden wij die vraag beslist ontkennend. Verbeteringen in de werkingsmechanismen van de sector mogen immers nimmer ten koste van een sector gaan die er in de communautaire begrotingen toch al zo bekaaid afkomt.
De informatie in het verslag is niet bepaald schokkend. De sector groenten en fruit levert een belangrijk aandeel van ongeveer 15% in de agrarische eindproductie.
De financiële inspanning is niettemin gering en wordt zelfs nog verder verlaagd. In 1995 ging nog 5,3% van de kredieten van het EOGFL-Garantie naar deze sector.
In 1999 was dat slechts 3,6%. Er zitten nog twee kanten aan deze zaak.
Enerzijds is deze sector van enorm belang voor de werkgelegenheid. Anderzijds zorgt zij voor inkomsten uit verkoop als gevolg van de overeenkomsten met derde landen.
Wij gaan ons op geen enkele wijze tegen deze overeenkomsten keren, want zij zijn een manier om onze solidariteit met derdewereld- en ontwikkelingslanden te betuigen. Het lijkt echter niet logisch dat de prijs van solidariteit uitsluitend voor rekening komt van een sector die er in de communautaire begrotingen altijd al bekaaid is afgekomen.
Het lijdt geen twijfel dat wij het verslag van de heer Jové Peres zullen steunen.
Het is een uitstekend verslag, waarvoor wij de rapporteur feliciteren. Op evenwichtige wijze zet hij de verschillende belangen en afspraken uiteen.
Zijn voorstellen, zoals die welke de meest onredelijke aspecten van het Commissievoorstel corrigeren, kunnen een positieve uitwerking hebben.
Onze steun is onvoorwaardelijk.
Wij geven deze bovendien vanuit de overtuiging dat de Raad wellicht gevoeliger voor de weloverwogen en redelijke voorstellen van het Europees Parlement is dan de Commissie.
Mevrouw de Voorzitter, mijnheer de commissaris, de Fractie De Groenen/Vrije Europese Alliantie steunt in grote lijnen het verslag van de rapporteur, de heer Jové Peres.
Het voorstel van de Commissie behelst naar ons oordeel zeer zeker budgettaire beperkingen, waardoor de sector financieel dus enorm wordt gekort.
Wij moeten niet uit het oog verliezen dat de sector groenten en fruit de eerste gemeenschappelijke marktordening is die door haar eigen telers wordt gefinancierd. Het is dan ook van het grootste belang de telersverenigingen te bevorderen en een verhoging van de actiefondsen te ondersteunen.
Ik benadruk dat de sector groenten en fruit een aanzienlijk percentage van de agrarische eindproductie van de Europese Unie vertegenwoordigt.
Nochtans gaat slechts 4% van de kredieten van het EOGFL-Garantie naar deze sector.
Tevens herinneren wij aan de ruime consensus in de Commissie landbouw toen dit verslag werd goedgekeurd.
Deze productie heeft een bij uitstek mediterraan karakter. Diverse lidstaten zijn erbij betrokken.
Het is een sector die zeer vele directe en indirecte arbeidsplaatsen genereert, hetgeen een bijzonder dynamische economische bedrijvigheid met zich meebrengt.
Het is de belangrijkste inkomstenbron van bijna twee miljoen Europese gezinnen.
Wij moeten niet vergeten dat de telersverenigingen die door de wijziging van de Commissie landbouw versterkt en gestimuleerd zullen worden, van het grootste belang zijn voor de ontwikkeling van het platteland in bepaalde gebieden.
De groenten- en fruitproductie is zeer nauw verbonden met de mediterrane eetcultuur, welke bij uitstek staat voor een uitgebalanceerd en gezond dieet.
Het is dan ook noodzakelijk dat een van de prioriteiten van de telersverenigingen het bevorderen van kwaliteitsproductie is.
De sector groenten en fruit gaat echter een onzekere toekomst tegemoet, onder andere als gevolg van de uitgeholde communautaire preferenties in deEuro-mediterrane vrijhandelszone. Deze kunnen het tot nu toe verrichte werk volkomen ongedaan maken.
Ten aanzien van de toekomst dienen wij ons dan ook vooral constructief en waakzaam op te stellen.
Mevrouw de Voorzitter, de door de Commissie voorgestelde wijziging van de gemeenschappelijke marktordening in de sector groenten en fruit zal leiden tot nog grotere problemen in de huidige marktordening en de onrechtvaardigheden van het GLB nog vergroten.
De groenten- en fruitproducenten krijgen het daardoor nog veel moeilijker.
Met name de volgende maatregelen zijn zorgwekkend: de maatregelen ter afschaffing van de minimumprijs voor de voor verwerking bestemde tomaten, verlaging van de maximale steun aan actiefondsen van 4,5% naar 3% van de waarde van de door elke telersvereniging in de handel gebrachte productie, voorlopige verlaging van 9,1% van de steunbedragen in het eerste verkoopseizoen na hervorming van de marktordening, en een vermindering van de hoeveelheid citrusvruchten die uit de markt kunnen worden genomen.
Deze sector is vanuit sociaal, economisch en strategisch opzicht vooral voor Portugal van belang. De sector genereert enorm veel werkgelegenheid en ondersteunt de plattelandsontwikkeling in de uitgestrekte regio' s in de zuidelijke landen.
De wijzigingsvoorstellen van onze collega-rapporteur Jové Peres verdienen dus onze steun. Getracht wordt immers de onaanvaardbare standpunten van de Commissie te corrigeren, met name de voorstellen tegen verhoging van de steun aan telers, voor verhoging van de drempels en herziening van de beperkingen aan de steun voor telersverenigingen.
Mevrouw de Voorzitter, mijnheer de commissaris, geachte collega' s, na de GOM in de sector wijn en olijfolie is ook de GOM in de sector groenten en fruit heel belangrijk voor de zuidelijke landen.
Overigens hebben eigenlijk alleen de Spaanse collega' s het woord gevoerd.
Het uitstekende verslag van onze vriend en collega Jové Peres behandelt een zeer belangrijk en zeer symbolisch onderwerp, en niet alleen vanwege de cijfers - het betreft hier bijna twee miljoen gezinnen of 500.000 banen, maar ook omdat de Europese Commissie, mijnheer Fischler, met de rampzalige hervorming van 1996 een groot aantal vrouwen, mannen en landelijke gebieden bewust heeft veroordeeld.
Een voorbeeld uit Frankrijk, meer bepaald uit de Provence: voor de exploitatie van 40 hectare appelen bedragen de productiekosten het dubbele van de verkoopprijs.
Die exploitatie gaat dus verdwijnen.
Wie zijn schuld is dat?
Niet die van de kwekers. Zij hebben geprobeerd om zich in organisaties te hergroeperen en om gecofinancierde actiefondsen op te richten.
Maar daarvoor moet je wel inkomsten hebben en om inkomsten te hebben, moet je kunnen verkopen.
Dat kunnen ze niet omdat de machtige aankoopcentrales van de distributiesector buiten Europa inkopen. De peren komen uit Argentinië, de appelen uit Chili, Nieuw-Zeeland en Zuid-Afrika.
De centrales kopen hun voorraden in die landen omdat dat goedkoper is, omdat de arbeiders in die gebieden geen enkele sociale bescherming kennen, omdat de douanerechten zijn afgeschaft, omdat de Europese Commissie is gegrepen door de ziekte van de wilde diplomatie, zeg maar de ziekte van de wereldwijde vrijhandel!
In naam van een wereldwijd buitenlands beleid heeft Brussel onze fruittelers, groentekwekers en tuinbouwers opgeofferd. Die mensen worden als ruilmiddel gebruikt in de vrijhandel.
De deal is duidelijk: het zuidelijk halfrond krijgt het fruit en de groenten, de bloemen en de wijn, het noorden krijgt misschien de industrie.
Wat te doen, zoals kameraad Lenin al zei?
Ongetwijfeld is het raadzaam om de uitstekende amendementen van Jové Peres, die prima werk heeft geleverd, en van de Commissie landbouw, zonder het voorwendsel van de budgettaire neutraliteit, aan te nemen, want als er met geld naar Kosovo, de Balkan, Indonesië en Azië wordt gesmeten, dan moet er poen zijn.
Maar, beste collega' s, als wij geen einde maken aan de wereldwijde ontsporing van Europa, zullen niet alleen de boeren verdwijnen, maar zal heel Europa in de oceaan van de wereldmarkt verdrinken.
Mevrouw de Voorzitter, mijnheer de commissaris, voordat we het verleden overboord gooien en nieuwe werkwijzen invoeren, moeten de bereikte resultaten worden geanalyseerd.
Het valt niet te ontkennen dat er sinds 1996, het jaar waarin de GMO van de sector verse en verwerkte groenten en fruit in zijn geheel werd gewijzigd, geen sprake is geweest van enige reflectie over de impact van de GMO in de sector, hoewel die steeds wordt aangekondigd en de verordening al drie jaar wordt toegepast. Dat is lang genoeg om de analyse uit te voeren die voor elke hervorming nodig is.
De belangen van een hele sector, waarin bijna twee miljoen personen uit het centrum en zuiden van de mediterrane landen werkzaam zijn, staan op het spel. Deze gebieden worden unaniem gezien als de zwakste van de Europese Unie.
De sector groenten en fruit heeft te kampen met productiequota en de mondiale liberalisering van de markten, terwijl een onderzoeksbeleid voor de vernieuwingen in de biotechnologie nog steeds ontbreekt.
Deze sector heeft het meest te lijden van de internationale akkoorden van Marrakesh, ondanks dat hij 16% van de waarde van de agrarische productie in de Europese Unie vertegenwoordigt.
Als het de bedoeling van de nieuwe GMO is om de telersverenigingen te bevorderen als alternatief voor en integratie in het Europese economische systeem van groothandels, moeten voor een dergelijk beleid de benodigde financiële middelen worden uitgetrokken, zodat de operationele programma' s kunnen worden uitgevoerd: een reële financiële quota van ten minste 4,5% van de verhandelde productie in plaats van de door de Commissie voorgestelde 3%.
Om door te kunnen werken vragen de telers om wetten die de ontwikkeling van de sector groenten en fruit steunen en niet belemmeren.
Mevrouw de Voorzitter, mijnheer de commissaris, de GOM in de sector fruit en groenten werd in 1997 hervormd en na drie jaar is de balans onduidelijk.
Om de producenten economisch sterker te maken, werden er collectieve projecten opgestart en ging men contracten met de overheid aan om tot cofinanciering te komen. Uiteindelijk bleken de resultaten van deze hervorming tegen te vallen.
Ze had eigenlijk geen toekomst omdat een te klein deel van de productie in telersverenigingen was ondergebracht, zoals daarstraks al werd gesteld, namelijk minder dan 40%.
Onder die omstandigheden kregen de telersverenigingen ook geen echte greep op de regeling en de afzetmogelijkheden van de producten in de sector fruit en groenten.
Daarnaast is de begroting van het EOGFL voor deze sector sinds 1997 weliswaar regelmatig verhoogd, maar tijdens het begrotingsjaar is ze voortdurend geslonken omdat er als gevolg van de slechte toewijzingsregels te weinig kredieten werden aangesproken.
Daarom zitten we nu in de paradoxale situatie dat het gemeenschappelijk landbouwbeleid veel te weinig rekening houdt met een van de belangrijkste Europese landbouwsectoren, die 20% van de productie-eenheden groepeert, heel veel werkgelegenheid genereert in de productie en de verwerking, en 16% van de uiteindelijke landbouwproductie voor zijn rekening neemt.
In dit verband wil ik natuurlijk het belang benadrukken van het voorstel van de Commissie, waarover we vanavond debatteren.
Maar ik wil vooral de kwaliteit van het verslag van de heer Jové Peres loven. Zijn verstandige voorstellen moeten de resultaten van deze sector in de zuidelijke landen nog meer verbeteren door de overheidssteun op 4,5% van de marktwaarde vast te leggen en er zelfs 6% van te maken om zo het hergroeperen van het aanbod door de producentenorganisaties aan te moedigen.
Tot slot wil ik nog zeggen dat ik hoop dat de Raad deze hervorming snel goedkeurt zodat ze in 2001 met de nodige middelen in werking kan treden.
Voorzitter, onze collega-rapporteur did a hell of a job.
Het was een moeilijk onderwerp rond deze crisis in de groente- en fruitsector in delen van Europa.
Die analyse onderschrijf ik en die analyse moeten we ook gebruiken in de komende WTO-onderhandelingen, zodat er scherp onderhandeld wordt voor die producten waarvoor geen marktbescherming is.
Ook die moeten een weg vinden.
Het tweede punt is de positie van de telers.
Zijn pleidooi om deze sterker te ondersteunen en de positie van de telers te versterken, onderschrijf ik en ik acht dat essentieel.
Want bij het huidige geweld van inkooporganisaties van supermarkten kan zich langzamerhand de vraag voordoen of er geen sprake is van, in ieder geval een te grote samenklontering en samenvoeging van inkooporganisaties en de vraag is of dit langzamerhand geen monopolieposities zijn.
Daarop is maar één antwoord mogelijk: een krachtiger optreden van telersgroeperingen en het beter organiseren daarvan.
Daarin zie ik meer dan meer geld pompen in een sector.
De sector moet een sterkere marktpositie krijgen.
En ik moet ook zeggen dat ik daar meer in zie, zeker voor groenten en fruit, voor kwetsbare producten die snel verkocht moeten worden.
Een aantal opmerkingen met betrekking tot de verdeling over de landen ook van de quota met betrekking tot verwerking en de drempels.
Ik constateer dat die verdeling op een aantal punten niet geheel evenwichtig is.
En ik verwacht ook van de collega-rapporteur morgen een mondeling amendement met betrekking tot in ieder geval één van de landen bij de verwerking van peren.
Maar ook als je kijkt naar de verdeling over de zuidelijke landen, kijk bijvoorbeeld naar de positie van Portugal ten opzichte van andere landen, kun je je afvragen of die verdeling in alle opzichten evenwichtig is.
Principieel zou ik willen zeggen, en in die zin wil ik ook het pleidooi volgen van onze woordvoerder, mevrouw Rodondo, dat het essentieel is dat de positie van telers versterkt wordt, dat de telersgroeperingen sterker worden, want ik kan u zeggen, dat dat moet gebeuren, ze moeten steviger op de markt staan, dat zal het beleid moeten zijn.
Zolang we een marktordening hebben en enerzijds zeggen we willen niet meer geld erin, zal dat alleen werken wanneer je anderzijds ook kijkt naar de productiekant en wellicht een zekere beheersing daarvan.
Maar ik kies in dit verslag en ook als reactie op dit verslag juist voor een versterking van telersgroeperingen.
Mevrouw de Voorzitter, mijnheer de commissaris, geachte collega's, de Commissie heeft op 12 juli een voorstel ingediend voor de wijziging van de gemeenschappelijke marktordening voor groenten en fruit, hoewel we in december 2000 een evaluatieverslag van de Commissie over het functioneren van uitgerekend deze marktordening verwachten.
Als we nu bij voorbaat enkele punten wijzigen, moet de Commissie daarna de dan beschikbare evaluatie onverwijld als basis gebruiken voor een herziening van de marktordening voor groenten en fruit en de noodzakelijke wijzigingen aanbrengen.
Juist voor de marktsector groeten en fruit is de samenvoeging van telersverenigingen en de vorming van telersfederaties en bovendien ook de commerciële samenwerking tussen telersverenigingen uit verschillende regio's van bijzonder belang.
De marktordening geeft hiertoe een goede aanzet.
Toch moet ook worden gekeken naar de boeren die voor zichzelf en hun gezinnen met veel energie een deel van hun productie zelf vanuit hun bedrijf rechtstreeks aan de consument verkopen.
Het zelf op de markt brengen van groenten en fruit biedt veel bedrijven het noodzakelijke extra inkomen en vaak zijn het ook juist de boerinnen die dit als zelfstandig onderdeel van het bedrijf doen.
Bovendien onderstreept vooral de rechtstreekse verkoop vanuit het bedrijf de regionaliteit van de producten en wordt daarmee ook een bepaald potentieel aan kopers bereikt.
Daarom moet het amendement op artikel 11, lid 1, sub c) ook zo worden geformuleerd dat de telers met goedvinden van de telersverenigingen een per afzonderlijk geval vast te leggen deel van hun producten rechtstreeks aan de consument voor persoonlijk gebruik kunnen verkopen.
Als de momenteel geldende starre grens gehandhaafd wordt, dan zijn de telersorganisaties gedwongen om leden die deze regeling niet nakomen, buiten te sluiten.
Dit zou dan tot gevolg hebben dat de telersorganisaties qua verkoopvolume worden verzwakt en dat ze de invloed op deze telers ten aanzien van hun activiteiten in de rechtstreekse verkoop verliezen, dat wil zeggen op de naleving van kwaliteitsnormen, de inachtneming van productierichtlijnen en het nastreven van gemeenschappelijke marktstrategieën.
Daarom verzoek ik u om ook hiermee rekening te houden.
Mevrouw de Voorzitter, mijnheer de commissaris, de groenten- en fruitproductie is in de landen van Zuid-Europa geconcentreerd. Zij vertegenwoordigt 13% van de agrarische eindproductie van de hele Europese Unie.
In sommige provincies in het zuiden van Spanje vertegenwoordigen verse groenten en fruit zelfs meer dan 80% van die productie. Zij vormen daar de enige motor voor plattelandsontwikkeling en werkgelegenheid.
Bovendien gaat het om producties die geen communautaire preferentie meer genieten. Zij moeten in het buitenland concurreren zonder dat zij kunnen terugvallen op de vergoeding van ongeveer 70% uit de EOGFL-kredieten die de traditionele continentale producten krijgen.
Mijnheer de commissaris, het heeft er alle schijn van dat deze sector het wisselgeld voor de preferentiële overeenkomsten met derde landen en de achtereenvolgende wijzigingen van de daarbij behorende protocollen is. Daar komt nog bij dat deze landen moeten produceren zonder de financiële, sociale en ecologische voorwaarden die wij in Europa hebben, terwijl de oogst wel op hetzelfde tijdstip als in onze productiezones plaatsvindt.
Dit is een onrechtvaardige, onredelijke situatie. Het is namelijk oneerlijk dat er in het buitenland geconcurreerd moet worden zonder de bescherming die de continentale producten wel genieten.
Het is ook oneerlijk dat als gevolg van interne belemmeringen en door de regelgeving opgelegde boetes de budgettaire neutraliteit niet in acht wordt genomen die in Agenda 2000 op 1.900 miljoen euro is gesteld.
Tenslotte ben ik van oordeel dat dit voorstel beslist voor verbetering vatbaar is. Het verslag van de heer Jové, die ik van harte feliciteer, kan daarbij heel goed als leidraad dienen.
Er moet mijns inziens hoe dan ook een verbetering komen.
Mevrouw de Voorzitter, mijnheer de commissaris, het voorstel van de Commissie voor het groenten- en fruitbeleid is verre van volledig en schiet tekort. Ik wil hierbij 4 aspecten belichten.
In de eerste plaats moeten de gegarandeerde maximumhoeveelheden voor de verschillende soorten groenten en fruit worden verhoogd, om deze beter af te stemmen op de reële communautaire productie en om tegemoet te komen aan de vraag.
Ik vind met name dat de gegarandeerde maximumhoeveelheden voor verwerkte tomaten in Portugal moet worden verhoogd. Deze zullen op z' n minst dichtbij de tijdens de top van Berlijn vastgestelde hoeveelheid moeten komen, oftewel 953 ton.
Ten tweede: de door de Commissie voorgestelde steun per ton is ontoereikend.
Een verhoging daarvan is noodzakelijk, zoals overigens ook door de rapporteur wordt voorgesteld.
Doordat de minimumprijs nu wordt afgeschaft, zullen de productieprijzen flink dalen. We moeten daarom voorkomen dat telers er in inkomen op achteruit gaan.
Ten derde wil ik zeggen dat het niveau van de actiefondsen eveneens volledig ontoereikend is.
Overigens is het, zoals de rapporteur uiteenzet, onmogelijk om de organisatie van de telersverenigingen te verbeteren zonder de middelen van de fondsen te verhogen.
Tenslotte wil ik nog kwijt dat de Commissie een prachtkans heeft laten liggen om het GLB billijker te maken.
Zoals u weet, mijnheer de commissaris, krijgt deze sector, die 16% van de agrarische productie voor zijn rekening neemt, nog geen 4% van de begrotingsmiddelen.
Op dit moment leven de groenten- en fruitproducenten van de Europese Unie voornamelijk van inkomsten uit de markt, van datgene wat ze zelf op de markt verkopen.
Zij hebben dus te maken met marktrisico' s en marktonzekerheden en bovendien met collega' s uit andere landen die producten als graangewassen, oliehoudende gewassen, rundvlees, melk, etc. produceren en die vanuit het GLB een gegarandeerd inkomen hebben zonder dat ze enig risico lopen.
Mijnheer de commissaris, er moet heel snel een eind gemaakt worden aan deze gespletenheid in het GLB.
Mevrouw de Voorzitter, collega' s, ik waardeer het verslag zoals het is ingediend en ook het advies van de Commissie landbouw over het standpunt van het Parlement ten opzichte van de oude verordeningen en de voorstellen van de Commissie en de Raad.
Dat neemt natuurlijk niet weg dat er verschil van mening kan zijn - en ook is, zoals morgen tijdens de stemming zal blijken. Net zoals er redenen kunnen zijn om wijzigingen voor te stellen of deze wijzigingen te steunen.
Het lijkt erop dat er in het voorstel van de Commissie en de Raad weinig rekening wordt gehouden met de manier waarop bepaalde producten gekweekt worden, met hun kenmerken en eigenschappen en de sociale omgeving waarin ze gekweekt worden. Een collega die zojuist sprak, heeft dat ook al gezegd.
Ik denk daarom dat sommige subsidies in waarde zijn gedaald. Niet alleen door de huidige waardevermindering van de euro, waartegen we overigens beter maatregelen kunnen nemen voordat de situatie ontaardt in verzet tegen de Europese Unie als geheel, maar ook wat betreft de vereiste houding ten opzichte van producten uit het Middellandse-Zeegebied.
Onlangs zijn er terecht protesten en acties geweest, maar ook zijn er op parlementair niveau enkele voorstellen ingediend: voorstellen inzake het maximum van de financiële steun; voorstellen om de steun voor alle telersverenigingen te uniformeren, onafhankelijk van de rechtsgrondslag; een voorstel, dat volgens mij gesteund moet worden, om de productiesteun na de drie jaar niet stop te zetten en tenslotte een voorstel om voor bepaalde producten, met name schaalvruchten, de hoogte van de subsidie bijzonder zorgvuldig te bepalen.
Mevrouw de Voorzitter, geachte commissaris, waarde collega's, ik heb groot begrip voor de inspanningen van de Commissie en de commissaris om besparingen door te voeren en dat is ook goed zo.
Maar zonder dat ik wil dat de besparingen worden afgeschoven op andere sectoren: de situatie in de sector groenten en fruit verslechtert zienderogen.
Toenemende hoeveelheden, import uit derde landen, schommelingen in de consumptie, zowel qua hoeveelheid als kwaliteit, zijn daarvoor de belangrijkste argumenten.
De situatie wordt kritieker, ook al is zij niet zo kritiek als collega Martinez zegt.
Met 40 hectare kun je bijvoorbeeld in mijn geboortestreek Zuid-Tirol heel goed leven.
Dus zo erg is het nog niet, maar toch!
Als je bijvoorbeeld ziet dat de sector groenten en fruit met 3,8% wordt gesteund en de akkerbouwgewassen met 41%, dan ga je haast denken dat er een komma te veel is gezet.
Helaas is de komma wel op de goede plaats gezet.
Het gaat echt om 3,8%.
Een nadeel dat in het voordeel is van een andere landbouwsector, namelijk de landbouwgewassen, waar vast veel meer vrijheid van handelen bestond dan bij de sector groenten en fruit.
Internationale handelsverdragen gaan deels ten koste van de sector groenten en fruit en zijn daarmee in het voordeel van andere economische sectoren.
Ik ben van mening dat deze extra financiële inkrimping moeilijk te verkroppen is en ik hoop dat de commissaris, de Commissie en de Raad zo verstandig zullen zijn om aan de twee bestaande punten van achterstelling niet nog een derde toe te voegen, omdat men hier een extra besparing wil doorvoeren. Ik hoop dat er rekening zal worden gehouden met de wensen en voorstellen van het Parlement, de rapporteur en de Commissie landbouw en plattelandsontwikkeling.
Mevrouw de Voorzitter, geachte afgevaardigden, voordat ik inga op de inhoud van het verslag wil ik zowel de heer Jové Perez bedanken voor zijn verslag als de leden van de commissie voor de tijd en moeite die zij zich hebben getroost voor de 61 amendementen.
Eén ding lijkt me duidelijk: net als bij elke andere geheel nieuwe regeling moet ook hier in de sector groenten en fruit op basis van ervaringen die we in de afgelopen jaren in de praktijk hebben opgedaan, een toetsing plaatsvinden en voorts moet ook de marktordening worden verfijnd.
De lidstaten en ook de vertegenwoordigers van de sector zelf zijn het met de Commissie eens dat er enkele prioritaire problemen zijn die we zo snel mogelijk moeten oplossen.
Dat was de reden waarom de Commissie een soort voorloper van het verslag heeft gemaakt en dit voorstel nu ter discussie heeft voorgelegd zonder op het definitieve verslag te wachten.
We hebben ons op vier terreinen geconcentreerd: het gaat om de twee maxima voor de steun aan de actiefondsen en voorts om de steunregeling voor tomaten die voor verwerking bestemd zijn, het gaat om de hoogte van de quota voor tomaten, citrusvruchten en peren en om exportrestituties.
Maar het feit dat we deze vier onderwerpen al bij voorbaat behandelen, betekent niet dat we dit verslag, dat in de marktordening wordt geëist, niet alsnog zullen voorleggen.
We zullen dat in ieder geval doen en we zullen dat ook nog dit jaar doen.
Zoals ik echter uit veel amendementen kan opmaken, heeft u nu van de gelegenheid gebruikgemaakt en behalve de vier onderwerpen die de Commissie ter discussie heeft voorgelegd, ook nog een voorschot genomen op het definitieve verslag.
Daaruit blijkt een zekere discrepantie tussen de opvatting van de Commissie en hetgeen u hier voorstelt.
Door welke uitgangspunten heeft de Commissie zich bij het maken van haar voorstel dan wel laten leiden?
Met het oog op de begrotingssituatie en de besluiten van Berlijn zou immers ieder voorstel dat tot wezenlijke verhogingen van de begrotingsuitgaven ten gunste van één bepaalde sector zou leiden, niet realistisch zijn.
Daarom is het voorstel gebaseerd op het principe van de begrotingsneutraliteit.
Ik weet natuurlijk dat de financiële middelen voor de sector groenten en fruit - de bananen even buiten beschouwing gelaten - sinds de hervorming van 1996 zijn teruggelopen en dat ook de prognoses van Agenda 2000 niet volledig zijn uitgekomen.
Daarvoor zijn met name twee factoren verantwoordelijk: ten eerste zijn de uitgaven voor de steun aan de actiefondsen veel minder gestegen dan verwacht, en wel omdat de ledenaantallen van de telersorganisaties niet zo sterk zijn gestegen als gehoopt, en ten tweede werd bij de berekening van de steun voor de verwerking rekening gehouden met de stijgende prijzen op de mondiale markt en ook met de ontwikkeling van de dollar.
Ten slotte beoogt het voorstel van de Commissie een verstrekkende vereenvoudiging, doordat de bestaande verwerkingsregelingen voor de belangrijkste producten geharmoniseerd en daardoor ook transparanter worden.
Voor tomaten, peren, perziken en citrusvruchten worden naast de communautaire drempel nationale drempels vastgesteld en de doorlopende steun wordt aan de telersorganisaties uitbetaald.
Een voordeel van de voorgestelde wijziging is ook dat de telersorganisaties op basis van het toekomstige - voortaan voor onbepaalde tijd vastgestelde - bedrag van de financiële steun vrij kunnen onderhandelen over de prijs voor de basisproducten.
Daarvoor zijn minimumprijzen in de toekomst overbodig.
Bovendien zal de invoering van één gegarandeerd maximum voor de steun aan de actiefondsen zowel de opzet van operationele programma's als de afwikkeling ervan aanzienlijk vereenvoudigen.
Met deze uitgangspunten voor ogen wil ik nu graag ingaan op de door u voorgestelde wijzigingen.
Ik ben van mening dat deze in drie groepen ingedeeld kunnen worden: bij de eerste groep gaat het om algemene opmerkingen over de gemeenschappelijke marktordening.
De amendementen 1, 2, 44 en 19 hebben betrekking op de versterking van de rol van de telersorganisaties, bij de amendementen 8, 14, 26, 27 en 35 gaat het om een krachtiger ondersteuning voor perifere en achtergebleven regio's alsmede om handelsmaatregelen; bij de amendementen 17, 48, 49, 50, 55, 56 en 59 om de rapportage over de gemeenschappelijke marktordening.
De amendementen 3 en 4 hebben betrekking op verhoging van de EU-middelen voor de sector groenten en fruit.
Mijns inziens passen al deze algemene opmerkingen over de marktordening niet in het kader van het onderhavige voorstel. Ze lopen namelijk vooruit op het voorstel dat we van plan zijn in te dienen en moeten daarom in de context van dit verslag worden besproken.
Bij de tweede groep gaat het om specifieke eisen met betrekking tot het functioneren van de gemeenschappelijke marktordening, zoals bijvoorbeeld amendement 5 over nieuwe rooiingen en de amendementen 27, 21, 25 en 34 over bijzondere steunmaatregelen bij zware crises.
Met behulp van amendement 18 moeten de directe afzetmogelijkheden worden verbeterd en de amendementen 22 en 24 hebben wederom betrekking op de actiefondsen.
De amendementen 28-30, 33, 36, 37 en 38 hebben betrekking op de brancheorganisaties, de schaalvruchten en het uit de markt nemen van producten.
Net als bij de eerste groep vallen ook deze amendementen niet binnen het kader van het onderhavige voorstel en zij kunnen daarom ook niet worden overgenomen.
Ik moet echter toegeven dat beide groepen enkele interessante aspecten bevatten, die de Commissie in het kader van de uiterlijk eind dit jaar in te dienen verslagen zorgvuldig zal beoordelen.
Ik wijs erop dat de toetsing van een verhoging van de financiële middelen voor schaalvruchten al het onderwerp van een voorstel aan de Raad is, dat op 5 oktober werd aangenomen.
De derde groep amendementen heeft betrekking op het voorstel dat hier ter behandeling ligt.
In de amendementen 6 en 25 wordt een verhoging van de communautaire steun via de actiefondsen voorgesteld.
De amendementen 31 en 32 beogen de door de Commissie voorgestelde verlagingen van de maximale percentages voor uit de markt genomen producten te laten vallen.
De amendementen 67 en 68 richten zich op het waterverbruik en met de amendementen 9, 11, 15, 16, 40, 41, 51, 53, 57, 60 en 61 wordt op verschillende wijze de verhoging of wijziging van de verwerkingsdrempels en steun voor tomaten, perziken, peren en citrusvruchten voorgesteld.
Amendement 39 voorziet in een vereenvoudiging van de procedure bij aanpassingen aan nieuwe producten in de verwerkingssector.
Bij amendement 43 gaat het om een overgangsregeling voor tomaten en in amendement 12 wordt een onderzoek naar de afschaffing van de minimumprijs gevraagd.
Ten slotte voorzien de amendementen 62 tot 66 in rechtstreekse steun aan de telers, die losgekoppeld is van de verwerking.
De meeste amendementen in deze groep leiden deels tot aanzienlijke verhogingen van de begrotingsuitgaven en zijn daarom een aanzienlijke inbreuk op het beginsel van neutraliteit.
Daarom kan ik deze amendementen niet aanvaarden.
Natuurlijk werd ook maandag in de Raad gediscussieerd over de kwestie van het algemene volume van de communautaire financiering van deze sector.
Deze discussies zullen beslist doorgaan en dit punt zal zeker ook nog een belangrijk element zijn voor een afsluitend besluit over het voorstel.
De amendementen 41, 53, 67 en 68 zouden de regeling naar mijn mening eerder gecompliceerd maken dan vereenvoudigen en amendement 12 past niet binnen de kaderregeling.
De Commissie is het echter inhoudelijk eens met amendement 39. We zullen nagaan of er daarvoor een betere juridische vorm bestaat.
De amendementen 62 tot 66 veranderen het bestaande systeem zodanig dat de inspanningen om telersorganisaties te ontwikkelen in gevaar worden gebracht.
Tot slot wil ik graag nog op het volgende wijzen: ieder uitstel van het voorstel van de Commissie zou ertoe leiden dat de meeste amendementen, die volgens het huidige voorstel vanaf 1 januari 2001 respectievelijk het begin van het boekjaar 2001/2002 van kracht moeten zijn, pas een jaar later in werking treden.
De Commissie is van mening dat dit een onnodige benadeling van de sector is.
Daarom werd het voorstel op dit moment ingediend en ik hoop dat het Parlement deze week zijn advies zal uitbrengen en de Raad het voorstel voor het eind van het jaar zal aannemen.
Het debat is gesloten.
De stemming vindt om 10.00 uur plaats.
Kabeljauwbestand in de Ierse Zee
Aan de orde is het verslag (A5-0276/2000) van de heer Nicholson namens de Commissie visserij over het voorstel voor een verordening van de Raad tot vaststelling van aanvullende technische maatregelen voor het herstel van het kabeljauwbestand in de Ierse Zee (ICES-sector VII a)
Mevrouw de Voorzitter, toen ik aan de opstelling van dit verslag dacht, heb ik mij afgevraagd of het voor een politicus uit Noord-Ierland wel een wijze beslissing was een verslag over Box VIIa in de Ierse Zee te willen opstellen.
Ik meen echter dat wij in de politiek ook de positieve aspecten van het leven moeten bekijken.
Oorspronkelijk was dit misschien een vergiftigd geschenk, maar ik hoop toch dat het Parlement, de Commissie en ikzelf iets tot stand kunnen brengen dat goed en nuttig is voor de vissers die van de visserij in de Ierse Zee afhankelijk zijn.
Dit verslag betreft de bescherming van jonge kabeljauw in de Ierse Zee.
Wij moeten echter duidelijk zeggen dat het niet alleen om de bescherming van jonge kabeljauw, maar ook van vele andere soorten in de Ierse Zee gaat.
Dat is belangrijk.
Deze beschermingsmaatregel zal ook de andere soorten in de Ierse Zee ten goede komen.
In dat verband is er de laatste tijd een grondige verandering opgetreden: het besef groeit dat die bescherming onontbeerlijk is.
Vijf jaar geleden zouden de vissers in dat gebied nog hebben gezegd dat er geen beschermingsmaatregelen nodig waren.
Nu zou hun reactie zeker positiever zijn en zouden zij erkennen dat er een probleem is.
De vraag is nu hoe wij dat probleem kunnen oplossen.
Ik ben ingenomen met de samenwerking tussen de vissers, hun vertegenwoordigers, de Commissie, de plaatselijke en regionale besturen en de nationale regeringen.
Om vooruitgang te kunnen boeken moet die samenwerking worden voortgezet.
Wij moeten daarop kunnen voortbouwen.
Wij moeten de samenwerking versterken en tot een succes maken.
Dit mag echter geen eenrichtingsgesprek worden.
De Commissie mag tegen de vissers niet zeggen dat ze alles weet.
De Commissie moet naar de vissers luisteren, met hun ervaring en kennis rekening houden en met hen samenwerken.
In dit verslag worden ook technische wijzigingen gevraagd, meer bepaald wat de maaswijdte betreft.
Dit is een uiterst technisch verslag. De vissers moeten met de Commissie en de regionale autoriteiten samenwerken om ervoor te zorgen dat wij niet langer vernietigen wat in het verleden altijd als een natuurlijke rijkdom werd beschouwd.
In Box VIIa in Noord-Ierland zijn drie havens volledig van de visserij afhankelijk: Kilkeel, Ardglass en Portavogie.
Vorig jaar konden de vissers in het gebied gedurende elf weken niet uitvaren omdat hun visserijrechten waren geschorst.
Dat was een harde tijd.
Om de jonge kabeljauw te beschermen en de paaiperiode te respecteren hebben zij echter hun medewerking verleend.
Ik geloof dat zij dat ook volgend jaar zullen doen.
De vissers verwachten dat de Commissie hen op een positievere wijze behandelt dan in het verleden.
Wij moeten een uitweg vinden.
Dat is voor niemand een gemakkelijke opdracht.
Ik meen dat wij een oplossing kunnen vinden, maar alleen als iedereen meewerkt.
Ik heb amendementen ingediend die daarbij hopelijk kunnen helpen.
Ik hoop dat de commissaris daar positief op zal reageren.
De technische maatregelen zouden jaarlijks opnieuw moeten worden bekeken.
Dat zou voor de vissers in het gebied een grote hulp zijn.
Die maatregelen zijn een zware last en daarom moeten wij ze jaarlijks opnieuw bekijken.
Ik hoop ook dat de commissaris een levenslijn kan uitwerpen en iets kan doen aan de sociaal-economische gevolgen van de voorstellen.
Zal de commissaris, als de regionale of nationale autoriteiten een voorstel doen, daarop positief reageren en een middel zoeken om de vissers te ondersteunen, de technische aspecten zo nodig te verbeteren en aan de nieuwe normen te voldoen?
Dit is een zeer moeilijke situatie.
Een oplossing ligt niet voor de hand.
Ik hoop dat de commissaris positief zal reageren.
Mevrouw de Voorzitter, mijnheer de commissaris, ik begin met een aangepast citaat van de Duitse dichter Heinrich Heine: "Denk ik aan visserij in de nacht, dan kan ik de slaap niet meer vatten".
Daaraan kan worden toegevoegd: Denk ik aan de kabeljauwstand in de Ierse Zee, dan blijf ik pas echt wakker.
Waakzaamheid is geboden of weet u misschien waarom het sinds vele jaren meer dan schrale kabeljauwbestand eigenlijk zijn historische dieptepunt kon bereiken?
Ligt dat nou aan de vis, aan de visser, aan de milieuomstandigheden of aan de maatschappij?
Wat hebben we aan een geïntegreerd beheer van kustgebieden, waarover we binnenkort zullen spreken, want kustregio's met een structurele achterstand hebben een nieuwe identiteit en vooral moderne arbeidsplaatsen nodig.
Maar dat gaat slechts als er eindelijk een oplossing gevonden wordt voor de kwesties van het oorsprongsbeginsel, de schuldvraag, de bevoegdheden en de verantwoordelijkheden op alle niveaus.
Er moeten zinvolle, controleerbare technische maatregelen worden toegepast.
We hebben sancties nodig die verplichtingen opleggen, we hebben lidstaten nodig die hun recht uitoefenen om de oorsprong te controleren, ook onder financiële druk.
Bovendien moet er een drievoudige harmonie bestaan tussen de politieke wil, de bedrijfseconomisch denkende visser en de samenwerking tussen de consument en de ondernemer op de markt.
Die drie krachten moeten zich alle inzetten voor één idee, namelijk het idee van de duurzame exploitatie van een voedingsbron die waardevol en onvervangbaar is.
De actoren ter plaatse zijn gezamenlijk verantwoordelijk, met geld alleen worden de problemen op de lange duur niet opgelost, collega Nicholson!
Met technische maatregelen wordt een uit balans geraakte natuur echter weer op orde gebracht en komt de kabeljauw volgens mij ook weer in de Ierse Zee terug.
Onze samenleving is helaas geneigd wetten te ontduiken.
Ook in de Ierse Zee is het geen probleem ' s nachts wetten te ontduiken.
Wij allemaal, mijzelf incluis, zullen weer rustig kunnen slapen als er gerichte controles en rapportage plaatsvinden en alle betrokkenen, van hoog tot laag, een voortdurende dialoog met elkaar aangaan.
Daarom heeft de Visserijcommissie het verslag van onze strijdlustige collega James Nicholson eendrachtig gesteund.
We vragen hetzelfde van het Parlement, de Commissie en de Raad!
Mevrouw de Voorzitter, mijnheer de rapporteur, mijnheer Fischler, dit verslag is een droevig verhaal over een vis waarvan een auteur heeft gezegd dat hij de wereld in de voorbije duizend jaar heeft veranderd.
Het begin van dit nieuwe millennium is heel anders dan het begin van het vorige.
Overal in de wereld, ook in de Ierse Zee, is de visserij sterk uitgebreid. De resultaten zijn verschrikkelijk.
De dramatische daling van de kabeljauwreserves in de Ierse Zee is overduidelijk.
Van 1988 tot 1997 zijn de kabeljauwvangsten van de Ierse Republiek van 5.821 tot 1.492 ton gedaald.
Je hoeft geen wiskundige te zijn om in te zien dat, als wij in de toekomst in de Ierse Zee nog op kabeljauw willen vissen, instandhoudingsmaatregelen onontbeerlijk zijn.
Voordat ik het over de technische maatregelen heb, wil ik het over de vis zelf hebben.
Daarover heeft nog niemand iets gezegd. Weet u dat kabeljauw alles eet?
Kabeljauw is een vrij luie vis.
Het lekkere witte vlees is het gevolg van het feit dat kabeljauw traag is en geen krachtige spieren heeft. Toch is kabeljauw een delicatesse voor mensen die een dieet volgen.
Kabeljauw bevat slechts 0,3% vet maar niet minder dan 18% eiwitten. Gedroogde kabeljauw bevat zelfs 80% eiwit.
Aan kabeljauw is er ook geen afval.
Kabeljauw zorgt voor tal van culinaire hoogstandjes. Daarover zijn boeken geschreven.
In dit verslag worden technische maatregelen beschreven om jonge kabeljauw te beschermen.
Het gaat in de eerste plaats om de maaswijdte en om de netten.
De rapporteur heeft het over compensatie, maar dat is een gevaarlijke weg.
Compensatie kan een kortetermijnoplossing voor een langetermijnprobleem zijn.
Een duurzame visserij, zodat de vissers en hun gezinnen kunnen voortbestaan en toch instandhoudingsmaatregelen kunnen worden genomen, komt iedereen ten goede.
Op die manier hebben de kabeljauwbestanden de tijd om zich te herstellen en een duurzame visserij mogelijk te maken.
Laten wij ervoor zorgen dat de mensen in dit millennium met evenveel smaak kabeljauw uit de Ierse Zee kunnen eten als in het vorige millennium.
Mevrouw de Voorzitter, ik ben de heer Nicholson erkentelijk voor de vlotte indiening van zijn verslag.
Dit stelt ons in staat morgen over een Commissievoorstel te stemmen dat zeer zeker toepassing behoeft.
Ik heb echter nog enige twijfels bij de amendementen 1 en 2. Daarin wordt verzocht om de uit dit voorstel voortvloeiende wijzigingen van het visserijtuig via het FIOV te financieren.
Hoewel ik in beginsel geenszins bezwaar tegen het verlenen van steun aan de vissers heb, vind ik wel dat deze in een concreet kader en op grond van eenduidige criteria verleend dient te worden. Mijn vraag komt er dan ook op neer welke criteria dat zijn.
De rapporteur beroept zich voor zijn verzoek om steun op artikel 15 en 16 van verordening (EG) 2792/1999.
Ik ben van oordeel dat hooguit artikel 16, lid 2 van toepassing is. Misschien kan de commissaris mij uitleggen waarom de verzoeken uit het verslag volgens hem onder genoemd artikel vallen.
Als men namelijk van oordeel is dat de maatregelen uit het onderhavige voorstel krachtens artikel 16, lid 2 van de FIOV-verordening gefinancierd kunnen worden, geldt dit ook voor iedere technische maatregel die een beperking van enig formaat van de visserij-activiteit met zich meebrengt.
Wij moeten niet vergeten dat iedere technische maatregel per definitie een zekere beperking van de activiteit betekent.
Ik vind het belangrijk dit vast te stellen. Het is immers onmiskenbaar dat iedere technische maatregel al dan niet rechtstreeks een financieel verlies voor de vissers betekent.
Als dit het criterium is en maatregelen als de onderhavige voor subsidie in aanmerking komen, dan komen ook alle andere maatregelen voortvloeiende uit een wijziging van de technische maatregelen die een verandering ten aanzien van het gebruik van visserijtuig of vismethoden beogen, voor subsidie in aanmerking. Dan moeten praktisch alle hervormingen van de verordening betreffende technische maatregelen worden gefinancierd.
Mijnheer de commissaris, ik heb behoefte aan een toelichting op dit punt. Artikel 16, lid 2 kan immers op zeer veel verschillende manieren worden uitgelegd.
Kunt u mij vertellen welke interpretatie de Commissie aan artikel 16, lid 2 geeft?
Dank u wel, mevrouw de Voorzitter. Op deze voor ons allemaal zeer lange avond krijgt u van mij een minuut cadeau.
Mevrouw de Voorzitter, ik feliciteer de heer Nicholson met zijn voortreffelijke verslag.
Hij merkte op dat, om doeltreffend te zijn, de maatregelen de steun moeten genieten van de vissers en wetenschappers die in het gebied leven en werken.
Dit kan wel eens van het allergrootste belang zijn voor de strategie voor een gedelegeerd visserijbeheer die wij in het kader van de hervorming van het GVB hebben besproken.
Het wordt almaar duidelijker dat de vissers en wetenschappers in een bepaalde visserijsector gemakkelijker regels en voorschriften zullen naleven die ze zelf hebben opgesteld dan regels die hun vanuit Brussel worden opgelegd.
De grote visserijorganisaties in het Verenigd Koninkrijk - de Schotse vissersbond en het nationaal verbond van visserijverenigingen - die de belangen van 1900 vaartuigen verdedigen, ondersteunen het concept van het zonale beheer.
De vissers vrezen ook dat regels en voorschriften door de vissers van verschillende lidstaten anders zullen worden geïnterpreteerd en toegepast.
Ook daarom kan een zonaal visserijbeheer waarbij alle in een bepaald segment van de visserij werkzame vissers betrokken worden, ervoor zorgen dat de voorschriften overal eerlijk worden toegepast.
Dit verslag komt juist op tijd. De kabeljauwbestanden slinken niet alleen in de Ierse Zee maar in alle wateren van het Verenigd Koninkrijk.
Enkele jaren geleden, toen het Lagerhuis in Londen een akkoord uitwerkte waardoor een einde kwam aan de kabeljauwoorlog tussen het Verenigd Koninkrijk en IJsland, werd dat 'het stuk kabeljauw dat alle begrip te boven gaat' genoemd.
Hopelijk wordt dit verslag de start van het herstel van de kabeljauwbestanden in de Ierse Zee en opent het de weg naar de toekomst.
Mevrouw de Voorzitter, geachte dames en heren, allereerst wil ik de heer Nicholson hartelijk bedanken voor zijn uitstekende verslag.
Ik wil hem tegelijkertijd verzekeren dat ik zeer zeker bereid ben om naar de vissers te luisteren, zeker omdat ik uitgerekend over twee weken in Ierland zal zijn en daar zeer intensieve contacten, gesprekken en discussies met de lokale vissers en de gehele sector zal hebben.
U bent zeer goed op de hoogte van het voorstel. Ik denk dat het niet meer nodig is om het hier te bespreken.
Ik ga daarom gelijk in op de amendementen en moet u helaas zeggen dat ik daarmee enkele problemen heb.
Wat betreft de amendementen 3 en 4 die betrekking hebben op de compensatoire steun: er zijn twee redenen waarom de Commissie niet kan instemmen met deze amendementen.
Ten eerste: het gaat hier om een tekst over technische maatregelen en een tekst over technische maatregelen is niet het aangewezen document om ook nog bepalingen over compensatoire steun in op te nemen.
Ten tweede, en dat is nog belangrijker: het zijn de lidstaten die op grond van verordening 27/97 moeten beslissen of ze de vissers voor het tijdelijk onderbreken van de visserijactiviteiten compensatoire steun aanbieden of niet.
De twee andere amendementen 1 en 2 snijden de toekomstige evaluatie van de verordening aan en zijn voor de Commissie om de volgende redenen problematisch: de eerste reden is dat iedereen - de Commissie, de autoriteiten in de lidstaten en ook de vissers zelf - de verordening op 1 januari van het komende jaar in werking willen laten treden.
Iedere vertraging van de inwerkingtreding moet mijns inziens worden vermeden.
Ten tweede werd deze verordening opgesteld op basis van de resultaten van bijeenkomsten met vissers, wetenschappers en functionarissen en we zijn van plan om deze bijeenkomsten ook in de toekomst voort te zetten, zolang de crisis in de kabeljauw voortduurt.
Dat kan dan zeer zeker tot een evaluatie van de nu vast te stellen maatregelen en voorwaarden leiden.
Ik verzoek u daarom ons op dit punt te vertrouwen.
We zullen ons in de praktijk aan de herzieningsvoorwaarde houden.
Om de verordening echter zo snel mogelijk in werking te laten treden, kan ik niet instemmen met dit amendement.
Ik dank u voor uw begrip!
Mevrouw de Voorzitter, ik heb met grote belangstelling naar het antwoord van de heer Fischler geluisterd.
Kan hij mij zeggen welke haven hij wil bezoeken: Kilkeel, Ardglass of Portavogie?
Hij zei dat hij de vissers ging opzoeken.
Ik zou daarbij graag aanwezig zijn.
Ik zou met hem willen meegaan en met de vissers spreken.
Kan hij mij zeggen wanneer hij die havens gaat bezoeken?
Mevrouw de Voorzitter, ik heb gezegd dat ik naar Ierland ga - en verder ook nog naar Schotland - en ik heb het aan de regeringen en autoriteiten ter plekke overgelaten om het programma samen te stellen en ook uit te kiezen met welke vissers ik een ontmoeting zal hebben.
Daarom kan ik dat op dit moment niet veranderen, maar u bent van harte uitgenodigd om mij - als u wilt - te begeleiden.
Mevrouw de Voorzitter, ik wil dit debat niet rekken, maar heb het afgrijselijke vermoeden dat de heer Fischler niet naar Noord-Ierland wil komen maar dat hij misschien wel een bezoek wil brengen aan een ander deel van het Ierse eiland dat met Noord-Ierland niets te maken heeft.
Noord-Ierland maakt deel uit van het Verenigd Koninkrijk.
Als hij naar Noord-Ierland wil komen om er de vissers te bezoeken, zou ik graag met hem meegaan.
Mijnheer Fischler, geef mij echter geen nietszeggend antwoord zoals u daarnet hebt gedaan.
Dat kan ik niet aanvaarden.
Als u dit tegenover de vissers wil verdedigen, kunt u dat doen, maar daaraan doe ik niet mee.
Ik verzoek u uzelf niet in zulk een situatie te brengen.
Visserij is iets waaraan wij allemaal meewerken, zowel in het noorden als in het zuiden van het eiland.
Probeer daarvan geen politieke kwestie te maken.
Het debat is gesloten.
De stemming vindt morgen om 10.00 uur plaats.
Ontbundelde toegang tot het aansluitnet
Aan de orde is het verslag (A5-0298/2000) van de heer Clegg namens de Commissie industrie, externe handel, onderzoek en energie over het voorstel voor een verordening van het Europees Parlement en de Raad inzake ontbundelde toegang tot het aansluitnet (COM(2000) 394 - C5-0432/2000 - 2000/0185(COD)).
Mevrouw de Voorzitter, dames en heren, het is voor mij altijd een genoegen hier 's avonds laat gezellig te kunnen debatteren.
Toen ik rapporteur werd voor iets geheimzinnigs als ontbundelde toegang tot het aansluitnet, wist ik zeker niet dat dit een zo controversiële en ingewikkelde kwestie was en ook niet dat ons debat zo laat in de avond tot een hoogtepunt zou worden gebracht.
De verordening betreffende de ontbundelde toegang tot het aansluitnet is een belangrijk stuk wetgeving. Ze is de voltooiing van wat in het verleden onafgewerkt is gebleven, maar ook een belangrijke stap naar de toekomst.
De verordening voltooit wat in het verleden onafgewerkt is gebleven doordat ze het laatste segment van de telecommunicatie, dat aan de eerdere Europese liberaliseringsmaatregelen was ontsnapt, nu eveneens openstelt voor de mededinging.
Voorts zorgt de verordening ervoor dat de toegang tot het aansluitnet, de laatste kilometer koperdraad, voor alle nieuwe marktspelers wordt opengesteld en niet het exclusieve jachtterrein van de zogenaamde gevestigde operatoren blijft. De verordening zal de keuzemogelijkheden op het gebied van niet voor spraak bestemde diensten voor de consumenten sterk uitbreiden.
De verordening zal ook de consumentenprijzen doen dalen, nieuwe breedbanddiensten stimuleren en aldus Europa op weg naar een dynamische toekomst zetten.
Op die manier zal de verordening ook helpen om de belofte na te komen die in maart van dit jaar in Lissabon werd gedaan, toen een aantal ambitieuze doelstellingen werden geformuleerd om ervoor te zorgen dat de kloof tussen de Europese Unie en de Verenigde Staten op het gebied van de informatie-economie zo snel mogelijk wordt gedicht.
Om zo snel mogelijk op de conclusies van de Top van Lissabon en het voorstel van de Commissie van juli te reageren, moesten wij een ongebruikelijke procedure volgen.
Ik heb gehoord dat, als wij morgen over het verslag stemmen en het aannemen zoals het in de commissie is goedgekeurd, deze verordening het stuk wetgeving zal zijn dat de instellingen van de Europese Unie het snelst tot stand hebben gebracht.
Dat was alleen mogelijk door een samenwerking die hechter was dan ooit.
Ik denk in de eerste plaats aan de samenwerking met de Commissie. Ik dank de heer Liikanen en zijn uitstekende medewerkers voor hun nooit aflatende hulp tijdens de gehele procedure.
Zij hebben ons werkelijk allemaal onschatbare diensten bewezen.
Ik dank ook de Raad voor de goede samenwerking, in de eerste plaats op basis van het mandaat in de conclusies van de Top van Lissabon, maar ook op basis van een reeks doeltreffende initiatieven van het Franse voorzitterschap in de Raad. Tenslotte dank ik ook voor de samenwerking in dit Parlement.
Ik heb de eer en het genoegen gehad te kunnen samenwerken met afgevaardigden van alle fracties, die in de commissie hebben meegewerkt aan het verslag waarover wij morgen stemmen.
Ik dank hen allemaal voor de voortreffelijke manier waarop wij hebben samengewerkt.
Dit was geen gemakkelijke klus, in de eerste plaats omdat de procedure nieuw en moeilijk is.
Allen die hieraan hebben meegewerkt, weten dat, als dit een precedent wordt, wij wellicht een aantal regels moeten vaststellen om ons werk te vergemakkelijken, maar ook een aantal inhoudelijke regels.
Deze maatregel zal voor een aantal gevestigde operatoren beslist pijnlijk zijn. Ik heb er begrip voor dat een aantal collega's met gevestigde operatoren besprekingen hebben gevoerd en ben hun dankbaar dat zij mij hun bekommeringen hebben voorgelegd en samen met mij een uitweg hebben gezocht.
Wij mogen trots zijn op wat wij hebben gedaan. Ik hoop dat wij ons werk morgen bij de stemming zullen afmaken.
Uit dit alles blijkt dat het Parlement zelfs op moeilijke en controversiële beleidsterreinen besluitvaardig is en, als dat nodig is, duidelijke beslissingen kan nemen. Ik dank nogmaals allen die hieraan hebben meegewerkt.
Mijnheer de Voorzitter, allereerst wil ik de rapporteur bedanken.
Hij heeft in dit moeilijke proces uitstekend werk verricht en wij mogen, rekening houdend met de door de fast-track-procedure veroorzaakte problemen bij zowel de tijdschema's voor de nieuwe wetgeving als het parlementaire debat, zeer tevreden zijn met het nu bereikte compromis.
Het is voor de consumenten het belangrijkste dat de verordening meteen begin volgend jaar van kracht wordt.
Er is echt haast bij, want de vrije prijsconcurrentie bij de lokale netwerken is een van de hoekstenen van de ontwikkeling van de Europese informatiemaatschappij.
Ik ben vooral tevreden over het feit dat het Parlement, de Raad en de Commissie in staat zijn geweest nauw met elkaar samen te werken en op constructieve wijze over deze complexe zaak te debatteren, misschien wel voor het eerst met zo veel eensgezindheid.
Als het Parlement hopelijk morgen in de geest van de bereikte consensus het verslag aanneemt, zoals ik denk en hoop, is het de beurt aan de Raad.
Van vrije mededinging bij lokale telefoongesprekken profiteren vooral de Internetgebruikers.
Monopolisten in de telecomsector hebben tot nu toe woekerprijzen in rekening gebracht.
De Europese consument heeft in het ergste geval voor zijn Internetverbinding een tien keer hogere prijs moeten betalen dan de Amerikaanse consument.
Een daling van de prijzen verlaagt voor de mensen de drempel om Internet bij de dagelijkse bezigheden te betrekken.
Bijvoorbeeld de onbegrensde mogelijkheden van de elektronische handel komen nu beter in het bereik van de Europeanen.
Van een verlaging van de lokale gesprekskosten profiteert iedereen, ook zij die niet geïnteresseerd zijn in het gebruiken van de computer of Internet.
De nationale controlerende instanties zijn er in grote mate verantwoordelijk voor dat de telecombedrijven met een monopoliepositie ook de laatste aansluitlijnen voor nieuwe bedrijven in die sector gaan openstellen.
Het is te verwachten dat sommige monopolisten met kunstmatig gesjoemel aan hun concurrentievoordeel proberen vast te houden.
Daar moet met harde hand tegen worden opgetreden.
Men moet monopolisten aanzienlijke vergoedingen laten betalen als ze treuzelen met het liberaliseren van hun netwerken.
Alleen op die manier kan men het ontstaan van vrije concurrentie begin volgend jaar zeker stellen.
Namens mijn fractie hoop ik dat de stemming van morgen positief verloopt, waarna de Raad aan zet is, en dat wij de nieuwe wetgeving met de jaarwisseling kunnen toepassen.
Mijnheer de Voorzitter, mijnheer de commissaris, waarde collega's, ik bedank de heer Clegg voor zijn uitstekende werk.
Hoewel zijn geschiedenis de laatste tijd een enigszins bijzondere wending heeft genomen, wil ik hem toch bedanken.
Van de Commissie is het een belangrijke en goede prestatie, dat moet gezegd worden.
Er is nu een record gebroken op een gebied waarin de ontwikkeling zo snel gaat dat records toepasselijk zijn.
De liberalisatie van lokale netwerken is een snelle weg die door het Verdrag van Amsterdam mogelijk is gemaakt. Wij benutten die nu, omdat wij anders elke dag veel geld zouden verliezen aan te hoge prijzen en de activiteiten zouden belemmeren.
In enkele weken zijn wij, die zich in de Commissie industrie met deze zaak hebben beziggehouden, erin geslaagd onder leiding van de rapporteur met zowel de Commissie als de Raad te onderhandelen over dit voorstel dat morgen beslist ongewijzigd wordt aangenomen.
Daar ben ik vast van overtuigd.
Wij hebben in de praktijk dus tegelijkertijd gedebatteerd met de Commissie, de Raad, onszelf en vele anderen en nu is een resultaat bereikt waarvoor wij ons niet hoeven schamen.
Lokale netwerken zijn naar mijn mening de grootste flessenhals in de Europese telecommunicatiemarkt geweest en nu verdwijnt hij. Als hij niet verdwijnt kunnen de nationale autoriteiten ingrijpen en als de prijzen niet goed zijn, dan komen er compensaties.
Consumenten en bedrijven hebben miljoenen achter elkaar verloren vanwege te hoge prijzen.
Nu gaan de prijzen van zowel telefoongesprekken als van snelle Internetverbindingen en multimediadiensten in heel Europa omlaag.
Dat is juist voor de consumenten een goede maatregel en het helpt ook ons.
Netwerken moeten onder rechtvaardige en niet-discriminerende voorwaarden worden geliberaliseerd.
Dat is heel belangrijk.
Aan de andere kant hebben wij er bij de herzieningen van het Parlement rekening mee gehouden dat de eigenaren of makers van netwerken niet zonder geld blijven zitten. Zij moeten redelijke inkomsten voor hun werk krijgen en ook hun toekomstige investeringen in netwerken moeten mogelijk zijn.
Een probleem bij de toekomstige infrastructuur is dat de privacy minder wordt, omdat nu allerlei installateurs die een vergunning krijgen om in verdeelstations en -centra te komen, daar hun eigen apparatuur kunnen installeren.
Op die manier is het traditionele geheim van het telefoongesprek aan het verdwijnen.
De veiling van radiofrequenties is daarentegen een tegenovergestelde ontwikkeling.
Zij verhoogt de consumentenprijzen en heeft tot een zekere chaos op de markt geleid.
Zoals ik zei verhogen ze de consumentenprijzen en het is afwachten wat er zal gebeuren met de mobiele telefonie van de vierde en vijfde generatie.
Staten verliezen hun vermogen de zaak in goede banen te leiden.
Het is nu al zo dat de oligopolistische ontwikkeling een grote vlucht neemt met als gevolg dat de markt direct wordt verdeeld.
Het is in Nederland en zojuist in Italië gebeurd dat er bij de veiling slechts net zo veel deelnemers waren als er licenties te verkrijgen zijn.
Zodoende is er sprake van een soort afspraak die inhoudt dat de markt in feite niet meer functioneert.
Ik stel voor dat de Commissie, nu er zoveel informatie is over wat dit allemaal betekent, een verklaring opstelt.
Deze ontwikkeling is tegengesteld aan wat wij nu met de verordening willen bereiken.
Mevrouw de Voorzitter, mijnheer de commissaris, waarde collega' s, volgens de Communistische Partij van Griekenland is de telecommunicatiesector van strategisch belang. Bijgevolg kan de drijfveer hier niet de winst van de monopolies zijn.
Het algemene beleid van de Europese Unie is alle sectoren van het economisch leven in handen te spelen van het groot kapitaal. Met de onderhavige verordening wordt het waarschijnlijk belangrijkste deel van telefoonnetwerk overgeleverd aan de monopolies.
Daar zijn enorme bedragen aan overheidsgeld voor uitgegeven en nu wordt dit voor een appel en een ei afgestaan. De telecommunicatiebedrijven hoeven immers alleen maar de onderhouds- en operationele kosten te dragen.
Het argument dat op deze manier nieuwe diensten zullen worden gecreëerd slaat nergens op. Dergelijke diensten kunnen immers net zo goed worden ontwikkeld door de huidige telecommunicatiebedrijven.
De Europese Commissie en de Raad leveren deze sector echter niet zo maar over aan het particulier kapitaal. Zij doen dat met een verordening die onmiddellijk van toepassing zal zijn en die werkelijk met opmerkelijke haast is ingediend.
Mijns inziens kan men, geachte collega' s, hier heel nuttige conclusies uittrekken en vooral de volgende: het lijdt geen enkele twijfel meer wiens belangen de Europese Unie dient.
Mevrouw de Voorzitter, ik breng hulde aan de heer Clegg, die de laatste weken heel hard heeft gewerkt om een evenwichtig verslag op te stellen dat de bekommeringen van de verschillende fracties in de Commissie industrie, externe handel, onderzoek en energie weerspiegelt.
Ik ben blij dat in de door de commissie goedgekeurde tekst rekening wordt gehouden met twee punten die ik zeer belangrijk vind.
Het eerste punt is een eerlijke tarifering, het tweede de universele dienstverlening in het kader van de verdere openstelling van de communicatiemarkt voor de mededinging.
Ik vind het belangrijk dat de veranderingen op een gecontroleerde manier gebeuren, zodat alle betrokkenen de tijd hebben om zich aan te passen en de rechten van alle consumenten worden gegarandeerd.
Het is duidelijk dat wij het allemaal eens moeten zijn met de verbetering van de bestaande telecommunicatie-infrastructuur om het voordeel van de nieuwe technologieën te kunnen genieten.
In mijn land willen wij een zo goed mogelijke telecommunicatie-infrastructuur om nieuwe investeringen aan te trekken.
Investeringen in onze infrastructuur zijn onontbeerlijk voor het verdere succes en de verdere groei van de Ierse economie. Ierland wil een wereldcentrum van elektronische handel worden.
Belangrijk is ook dat alle burgers dezelfde vruchten van de verbetering van de telecommunicatie-infrastructuur kunnen plukken.
De openstelling van de koperen aansluitnetten voor de mededinging moet ervoor zorgen dat alle aansluitnetten in alle steden en dorpen worden verbeterd.
Wij moeten voorkomen dat nieuwe spelers alleen de aansluitnetten in de grotere steden verbeteren.
Wat de eerlijke tarieven betreft, moet voor de toegang tot het aansluitnet een prijs kunnen worden gevraagd die de gedaalde kosten weerspiegelt en een marge voor herinvestering biedt.
In dat verband stel ik met voldoening vast dat de Commissie het ermee eens is dat de in het verleden gemaakte kosten bij de berekening van de tarieven in aanmerking worden genomen.
Wij moeten ervoor zorgen dat de bestaande telecomoperatoren voor de openstelling van de aansluitnetten op adequate wijze worden vergoed.
Ik vind dat de nationale regelgevende instantie op een eerlijke manier tussen de bestaande operatoren en de nieuwe netwerken moet kunnen bemiddelen.
Ik vind dit een goede en evenwichtige tekst.
Ik dank de heer Clegg dat hij naar de betogen van zoveel van zijn collega's heeft willen luisteren.
Mevrouw de Voorzitter, mijnheer de commissaris, de buitengewone Europese Raad van Lissabon heeft een strategische doelstelling voor de Europese Unie vastgesteld: "de meest concurrerende en dynamische kenniseconomie ter wereld" worden.
Om deze bewering in de praktijk te brengen, moet ze in de eerste plaats gevolgd worden door maatregelen die de markten liberaliseren, de mededinging bevorderen en dus nieuwe exploitanten op de markt van de telecommunicatiediensten en in het bijzonder Internet toelaten.
De Commissie en de Europese autoriteiten hebben niet altijd in overeenstemming met de verklaringen van Lissabon gehandeld. Het voorstel voor een richtlijn inzake e-commerce zal bijvoorbeeld, met het doel of het excuus de discriminatie van Europese IT-dienstverleners te beëindigen, de ontwikkeling van e-commerce in heel Europa afremmen.
Hieraan wordt echter in snel tempo verandering gebracht en, naar het schijnt, met goede resultaten.
Onze rapporteur, de heer Clegg, heeft goed werk geleverd. Hij heeft het voorstel van de Commissie verduidelijkt en verhelderd en de voorwaarden geschapen voor een snelle afronding van de wetgevingsprocedure; velen van ons hopen daarop en morgen zullen ook wij ons daarvoor uitspreken.
Desalniettemin wil ik van de gelegenheid gebruikmaken om de Commissie, zo mogelijk, te waarschuwen. Wanneer deze verordening is vastgesteld, moeten andere obstakels voor een daadwerkelijke invoering en liberalisatie van de laatste mijl in telecommunicatiediensten worden aangepakt.
In mijn land, Italië, zijn de voorwaarden voor de liberalisering van de laatste mijl al lang aanwezig, maar concrete uitvoeringsmaatregelen door de Nationale Autoriteit voor telecommunicatie, met name de vaststelling van toegangstarieven tot het lokale net, laten nog op zich wachten.
In het geval van Italië, maar ook in andere Europese landen, is dit waarschijnlijk te wijten aan de macht van de gevestigde exploitant, die de liberalisering zoveel mogelijk probeert te vertragen.
Het gaat om belangrijke, lucratieve marktposities en in Italië is er een belangenconflict tussen de staat als regulerende instantie en de staat als eigenaar of beheerder van enkele van de belangrijkste telecommunicatiebedrijven.
Mevrouw de Voorzitter, mijnheer de commissaris, waarde collega's, zoals de vorige sprekers al hebben gezegd, betreden wij met de verordening over de ontbundeling van het aansluitnet een nieuw terrein.
Wij hebben voor het eerst de versnelde procedure gevolgd die in het Verdrag van Amsterdam is voorzien, die inhoudt dat een tweede lezing achterwege wordt gelaten.
De bedoeling daarvan is dat we de verordening over ontbundeling snel aannemen, zodat de markt voor lokale telefonie al aan het eind van het jaar voor concurrentie kan worden opengesteld.
Uit de eerste ervaringen met deze procedure blijkt dat die alleen voor heel bepaalde uitzonderingsgevallen geschikt is. Aan de andere kant, en daar ben ik natuurlijk erg blij mee, blijkt het ook in dit Parlement mogelijk te zijn om over een zo belangrijk onderwerp als de ontbundeling snel een wetgevingsresolutie op te stellen.
Zonder de inzet en de betrokkenheid van Nicholas Clegg had deze verordening nooit zo snel in de commissie en hier in de plenaire vergadering kunnen worden behandeld.
Hopelijk zal ze morgen ook worden aangenomen. De rapporteur heeft verschillende standpunten steeds weten te verzoenen, en heeft zich ook in de Raad voor het Parlement ingezet.
Beste Nick, hierbij nogmaals hartelijk dank voor je fantastische prestatie!
Waarom hebben wij deze verordening nodig?
Hoewel de Europese telecommunicatiemarkt sinds 1998 volledig is geliberaliseerd, is de zogenaamde laatste mijl - ofwel het aansluitnet - feitelijk nog altijd in handen van de gevestigde exploitanten.
De verordening is bedoeld om ook op die laatste mijl voor concurrentie te zorgen.
Alleen als ook in dat marktsegment daadwerkelijke concurrentie bestaat, kan snelle en voordelige toegang tot Internet en multimediatoepassingen op den duur worden gegarandeerd.
Dat is niet alleen de droom van iedere Internetgebruiker, maar ook een dwingende noodzaak in het tijdperk van de new economy.
In grote delen van Europa ziet de werkelijkheid er momenteel nog anders uit: het inbellen verloopt moeizaam, de telefoonlijn is tijdens het surfen bezet, Internetten is duur, en het gaat langzaam.
Volgens recente onderzoeken hadden begin 2000 maar 400.000 Europeanen toegang tot breedbanddiensten, terwijl dat er in de VS al 3 miljoen waren.
De Europese Commissie heeft daarom terecht besloten dit probleem snel te verhelpen.
Politiek gesproken bestaat er volgens mij geen alternatief voor het ongewijzigd aannemen van deze verordening, waarmee de laatste bottleneck uit de weg wordt geruimd.
Mevrouw de Voorzitter, mijnheer de commissaris, waarde collega's, ook ik wil Nicholas Clegg voor de intensieve samenwerking bedanken.
Ik kan daar een amusant voorbeeld van geven: hij legde zijn compromisvoorstellen aan mij voor toen ik in eigen land op de snelweg zat.
Ik ben natuurlijk plichtsgetrouw gestopt, en heb toen verder met hem overlegd.
Dat geeft denk ik goed aan hoe wij hieraan hebben gewerkt.
Wij zijn best bereid dat in het vervolg ook zo te doen, maar we zouden af en toe misschien een beetje langer de tijd kunnen nemen om bepaalde punten nog intensiever te behandelen.
Ons stond een politiek doel voor ogen: wij wilden concurrentie nog eenmaal en definitief afdwingen om de weg naar de informatiemaatschappij te effenen.
De concurrentie op het lokale telefoonnet zou door deze verordening in beslissende mate moeten toenemen, zodat bijvoorbeeld Internetdiensten een betere toegang tot de massamarkt krijgen. De marktpenetratie zal daardoor toenemen.
Dit voorstel zal uiteindelijk ook de informatiemaatschappij bevorderen.
Snellere en goedkopere Internettoegang is echter niets waard als de inhoud ontbreekt.
De informatiemaatschappij moet vooral tot stand worden gebracht door in mensen en hun vaardigheden te investeren.
Het is een belangrijk gegeven dat de verordening net als bij de oorspronkelijke liberalisering van de telecommunicatiesector een asymmetrische regeling is.
Dat is een goede aanpak gebleken om concurrentie in te voeren.
In de toekomst zal deze verordening echter verdwijnen, en zullen we mededingingsregels gaan toepassen. In dat opzicht is amendement 13 - dat is de nieuwe overweging 10 bis - erg belangrijk, omdat daarin nogmaals wordt onderstreept dat de verordening binnen niet al te lange tijd door een nieuw juridisch kader wordt vervangen.
Het is minstens zo belangrijk dat de Raad het zogenaamde telecompakket niet ophoudt.
Ik vertrouw erop dat de Raad deze verordening vlug zal aannemen en dat we de behandeling van de rest van het pakket snel en serieus zullen voortzetten.
Ik hoop dat de Raad ons daarbij niet in de steek laat en dat deze of gene lidstaat zich niet alsnog bedenkt.
Wij hebben met ons werk het goede voorbeeld gegeven.
Wij zijn het snel en op een goede manier met elkaar eens geworden, en ik hoop dat de Raad daar ook in zal slagen.
Mevrouw de Voorzitter, de heer Clegg zei daarstraks dat dit een controversieel en ingewikkeld werkstuk is. Wij hebben er dus goed aan gedaan hem tot rapporteur te benoemen.
Hij heeft gedurende de gehele tijd blijk gegeven van grote standvastigheid. Ik wil er het Parlement ook op wijzen dat hij, terwijl hij het aansluitnet met succes loskoppelde, door te trouwen ook met succes een eigen koppel heeft gevormd.
Wij feliciteren hem allemaal.
Het zal het Parlement beslist niet verbazen dat ik als afgevaardigde van de Britse conservatieve partij - de conservatieve regering heeft British Telecom al meer dan 17 jaar geleden geprivatiseerd, waarschijnlijk de eerste grote telecomprivatisering in Europa - uiterst ingenomen ben met deze onontbeerlijke maatregel om de markt de dereguleren en open te stellen.
Uiterst belangrijk is dat de Commissie daarvoor met deze telecommaatregel de basis heeft gelegd. Wij bewonderen haar inzet en ijver om dat te doen.
Als ik zie hoe weinig pregnant sommige bepalingen over het tijdschema zijn geformuleerd - bijvoorbeeld dat kandidaat-operatoren met ingang van 31 december op de redelijke verzoeken van de begunstigden moeten ingaan -, zou ik de commissaris willen verzoeken ons de verzekering te geven dat de Commissie hierop streng zal toezien. Het heeft immers geen zin dat wij deze tekst aannemen als de lidstaten hem daarna traag en op onduidelijke manier uitvoeren.
Ik wil er ook op wijzen dat dit weliswaar een bewonderenswaardig initiatief als resultaat van de Top van Lissabon is, maar dat in Lissabon ook een aantal andere belangrijke aspecten voor de bevordering van de nieuwe economie werden genoemd.
Wie gaat al die nieuwe, goedkope en gedereguleerde capaciteit gebruiken?
Wij willen dat nieuwe ondernemers en nieuwe Internetbedrijven naar de markt komen.
Ik herinner de commissaris eraan dat een van de andere belangrijke punten in Lissabon was dat in de Europese economie nieuwe voorwaarden moeten worden geschapen om nieuwe investeerders aan te trekken.
Ik feliciteer hem met de zin voor avontuur die wij hier vaststellen en die wij de Commissie wellicht niet altijd kunnen toeschrijven. Ik verzoek hem met dezelfde ijver en vastberadenheid ook de andere aspecten van Lissabon doeltreffend aan te pakken.
Mevrouw de Voorzitter, in de eerste plaats feliciteer ik de heer Clegg met de snelheid waarmee hij dit voortreffelijke verslag heeft opgesteld. Ik heet hem ook welkom in het vrij exclusieve clubje van afgevaardigden die hier vaak 's avonds laat over de problemen in verband met telecommunicatie debatteren.
De voorganger van de heer Liikanen, de heer Bangemann, noemde ons ooit 'wij, happy few, wij broeders onder elkaar'.
Hij negeerde de zusters, maar u begrijpt ongetwijfeld wat hij met dit citaat van Shakespeare bedoelde.
Dit is een uitzonderlijk en historisch ogenblik, en wel om verschillende redenen. In de eerste plaats is alles na de Top van Lissabon zeer snel gegaan.
In de tweede plaats waarderen wij de technische consistentie van de maatregel. Het Parlement moet nieuwe, van verbeeldingskracht getuigende en, zoals de heer Harbour zei, avontuurlijke werkmethodes ontwikkelen.
Wij moeten echter ook duidelijk zeggen wanneer zulke maatregelen passend zijn. Het is vrijwel zeker dat de andere onderdelen van dit laatste telecommunicatiepakket meer tijd zullen vergen en op een traditioneler manier zullen worden behandeld.
Ik wil ook iets zeggen over een uiterst belangrijk aspect van het voorstel van de heer Clegg, namelijk de bevoegdheden van de nationale regelgevende instanties en de initiatiefbevoegdheid. Dat is volgens mij uiterst belangrijk voor de spoedige en consistente toepassing van deze verordening.
Anderen hadden het al over de Top van Lissabon. Deze verordening vloeit uiteraard voort uit de belofte van de lidstaten van de Europese Unie dat ze de groei en het gebruik van Internet in Europa in het kader van het eEurope-actieplan zullen ondersteunen.
Zonder de verbintenis om voor betaalbare snelle Internettoegang te zorgen, zou daarvan niet veel terechtkomen. De ontbundeling van het aansluitnet is belangrijk voor het succes van het eEurope-initiatief.
Dankzij de gezamenlijke inspanningen van Commissie, Parlement en Raad komt deze verordening tot stand in het kader van de algemene inspanning om de telecommunicatiewetgeving te moderniseren.
Die inspanning zal voor openheid, transparantie en mededinging in de sector zorgen en een evenwicht tot stand brengen tussen de behoefte aan regulering en het verlangen naar liberalisering.
Er komt echter nog meer wetgeving. Wij moeten lering trekken uit de vele wetgeving die wij gedurende vele jaren samen tot stand hebben gebracht.
Wij hebben altijd achterom gekeken om lering te trekken uit wat wij hadden gedaan voordat wij naar de toekomst keken en probeerden te raden wat ons wachtte.
Wij hebben in deze snel veranderende markt fouten gemaakt, maar ik zou tot besluit willen opmerken dat, als Europa concurrerend wil blijven, de voordelen van eEurope aan alle burgers van de Europese Unie wil aanbieden en op het gebied van de derde generatie mobilofoons zijn voorsprong op de Verenigde Staten wil behouden, wij ons allemaal samen moeten inspannen om ervoor te zorgen dat alle maatregelen worden uitgevoerd.
Mevrouw de Voorzitter, de ontbundeling van de toegang tot het aansluitnet moet mededinging mogelijk maken, de prijzen voor de gebruiker doen dalen, de toegang tot Internet gemakkelijker en goedkoper maken en de technologische vernieuwing op de aansluitnetten bevorderen.
Ik begroet die beloofde ontwikkelingen.
Zoals de rapporteur opmerkte, hebben velen van ons de bekommeringen van de plaatselijke telecommunicatieaanbieders leren kennen.
Eirecom, de Ierse telecommunicatieaanbieder, zegt dat hij voldoende tijd moet krijgen om de veranderingen uit te voeren en dat 31 december vrijwel niet haalbaar is.
Ook moet de vergoeding voor de ongebundelde toegang tot het aansluitnet eerlijk en passend zijn om de ontwikkeling en verbetering van de plaatselijke aansluitinfrastructuur op lange termijn te garanderen.
Als het financieel niet haalbaar is in minder dicht bevolkte en minder ontwikkelde gebieden te investeren, zullen wij wellicht geen nieuwe operatoren kunnen aantrekken.
Als wij dit mogelijke scenario combineren met andere maatregelen die voor de plattelandsgebieden averechtse gevolgen hebben, zoals de liberalisering van de postdiensten - waardoor het voortbestaan van kleine postkantoren op het platteland wordt bedreigd - en de recente sluiting van vele kleine bankkantoren op het platteland, hoe kan de mogelijke terugschroeving van de investeringen in de ontwikkeling en verbetering van de plaatselijke infrastructuur op de nu al benadeelde plattelandsgebieden op lange termijn dan een positieve invloed hebben?
Ik hoop oprecht dat mijn vrees niet bewaarheid wordt. Ik hoop dat wij in de toekomst kunnen voorkomen dat het debat in het Parlement drastisch wordt besnoeid door de procedures te bespoedigen voor kwesties die uiteindelijk vooral voor de meest kwetsbaren onder ons zware gevolgen hebben.
Mevrouw de commissaris, Mevrouw de Voorzitter, geachte collega' s, de wat vreemde benaming van het voorstel waarover wij vanavond debatteren, de ontbundelde toegang tot het aansluitnet, een totaal onbegrijpelijke benaming voor de gemiddelde burger overigens, slaat op een eenvoudige en belangrijke beslissing om lokale telefoonnetwerken en telecommunicatie- en informaticadiensten open te stellen voor de vrije concurrentie.
Volgens sommige collega' s, dat hebben we vanavond nog gehoord, leidt de afschaffing van dit laatste overheidsmonopolie automatisch tot lagere prijzen voor lokale telefoongesprekken en kan dit alleen maar gunstig zijn voor de consument.
Voor anderen, en ik behoor tot die groep, is dit veel minder evident en vanzelfsprekend.
Als een ongelimiteerde concurrentie sowieso tot blijvende prijsverlagingen zou leiden en altijd gunstig zou zijn voor alle consumenten, dan zou dat al lang duidelijk zijn.
De markt van de mobiele telefonie, die volkomen vrij is, bewijst trouwens het tegendeel.
De reële prijzen voor mobiel telefoneren blijven hoog en van enige transparantie in de kosten en prijzen is geen sprake.
Tussen de reclame en de werkelijkheid gaapt geen kloof maar een hele ravijn.
Vele burgers zijn daarvan nog elke dag het slachtoffer, kunnen hun rekening niet meer betalen en geven hun GSM dan maar als gestolen aan.
Overigens ben ik voor een ontbundelde toegang, maar er moeten wel heel snel eenvoudige, heldere en dwingende regels komen om de omvang te bepalen, de ontwikkeling te begeleiden en de financiering van deze dienst te preciseren.
Onze rapporteur en collega, Nicholas Clegg, heeft natuurlijk hard gewerkt en daarvoor feliciteer ik hem.
Hij was heel open in de discussie met zijn collega' s en daarvoor bedank ik hem.
Maar hij is heel liberaal en heeft daarom ook alles afgewezen wat in de richting van een echte algemene dienst zou kunnen gaan.
Hij is banger voor overheidsmonopolies dan voor privé-monopolies.
Ik hoop daarom dat de ontwerprichtlijn "Universele dienst", waarvoor ik in juli namens de Commissie industrie tot rapporteur werd benoemd en dat ik nu ondanks de poging van de Juridische Commissie zou moeten terugkrijgen, de zaak wat meer richting kan geven.
De heer Clegg heeft het voorstel van de Commissie inzake een ontbundelde toegang technisch correct weergegeven.
Hij heeft de zaak zeer serieus aangepakt, maar toch vind ik dat hij te weinig aandacht heeft voor het risico van privé-monopolies en voor het gevaar dat de zwakste en meest kwetsbare burgers in zo' n gedereguleerd systeem lopen.
Ik herhaal vanavond nog maar eens dat de openbare diensten niet langzaam mogen verdwijnen ten voordele van de markt.
Zij moeten en kunnen voor ons Europeanen een doel op zich zijn, een waarde en een troef in een evenwichtige en duurzame ontwikkeling.
Overigens, Mevrouw de Voorzitter, aangezien de drie Europese instellingen het eens zijn over een ontbundelde toegang, wil ik niet roomser dan de paus zijn en zal ik morgen voor stemmen.
Mevrouw de Voorzitter, mijnheer de commissaris, ik heb hier de stukken voor me liggen waarover wij deze week gaan stemmen.
Ik denk dat het belangrijkste verslag dat van de heer Clegg is, omdat daarmee meteen is aangetoond dat beslissingen snel en op onconventionele wijze kunnen worden genomen.
Ik denk dat we dat als voorbeeld voor het Europese wetgevingsproces moeten gebruiken: als zich nieuwe ontwikkelingen voordoen, moeten de juiste beslissingen snel en op een ongecompliceerde, onbureaucratische manier worden genomen.
Ik wil de rapporteur feliciteren, omdat het hem gelukt is alle neuzen in een richting te krijgen.
Ik wil echter ook de Commissie bedanken, omdat zij de opdracht van de Raad om dit onderwerp met spoed te behandelen, zo efficiënt en bekwaam heeft uitgevoerd.
Ik denk dat wij met deze stappen werkelijk een nieuwe ontwikkeling ten gunste van Europese burgers inluiden.
De Europese burger zal daardoor niet alleen goedkoper uit zijn, maar zal ook aan de kwaliteit van de dienstverlening en op de arbeidsmarkt merken dat het internationale concurrentievermogen van Europa door deze stappen toeneemt.
Wij weten dat er met UMTS nieuwe diensten op ons afkomen.
Het milieu en de telecommunicatiesector zullen in de toekomst van grote betekenis zijn voor het internationale concurrentievermogen. Ik vind het daarom belangrijk dat we eerlijke randvoorwaarden bepalen.
Uit de richtlijn blijkt dat men nauwkeurig heeft afgetast wat eerlijk is, en dat is een voorbeeldige aanpak van het wetgevingsproces.
Wetgeving hoort tot stand te komen na een review, een behoorlijke en grondige toetsing waarbij alle betrokken worden gehoord. Tenslotte volgt dan een goede, efficiënte, snelle en nauwkeurige procedure in het Europees Parlement.
Ik wil de rapporteur nogmaals van harte bedanken.
Mevrouw de Voorzitter, kennelijk ben ik de enige die hier alarm slaat.
Normaal gesproken neem ik hier geen standpunt in dat uitsluitend op nationale overwegingen steunt, maar nu heb ik de indruk dat deze verordening geen enkele soepelheid biedt en met de marktsituatie in Ierland volstrekt geen rekening houdt.
Door dit voorstel zal Eirecom, een particuliere vennootschap en vroeger staatsmonopoliehouder, ertoe worden gedwongen zijn aansluitnet voor andere aanbieders open te stellen. De andere op de markt aanwezige aanbieders zoals kabelmaatschappijen en operatoren van satelliet- en draadloze aansluitnetten, hoeven dat echter niet.
Zij vallen niet onder de toepassing van deze verordening.
De kabelmaatschappijen in Ierland zijn nu al eigenaars van het netwerk en verbeteren dat netwerk om telefoon-, Internet- en andere interactieve diensten te kunnen aanbieden.
Vaak laten zij uitgestrekte gebieden door exclusieve franchisenemers exploiteren.
In Ierland hebben die maatschappijen in de grotere steden en gemeenten een marktaandeel van ongeveer 90%, veel meer dan Eirecom PLC.
Wij kunnen onmogelijk begrijpen en vinden het volstrekt onaanvaardbaar dat het voorstel ook niet op kabelmaatschappijen betrekking heeft.
Bovendien zullen de gevestigde netwerkoperatoren zoals Eirecom onmogelijk met die maatschappijen kunnen concurreren omdat die in het kader van hun standaardaanbod de gebruikers gecombineerde diensten aanbieden, waaronder vaak ook Internettoegang en kosteloze lokale telefonie.
Waar naast het koperdraadnetwerk een concurrerend netwerk bestaat, moeten alle aansluitnetten worden ontbundeld, ofwel geen enkel.
Dat zou in overeenstemming zijn met de rechtvaardiging die de Commissie voor de ontbundeling opgeeft.
Deze verordening over ontbundelde toegang tot de aansluitnetten is zelf concurrentievervalsend.
De ergste wetgeving is meestal slechte wetgeving. Dat geldt ook voor deze verordening.
Mevrouw de Voorzitter, nachtvergaderingen zijn niet altijd het aangenaamste wat wij in het Europees Parlement meemaken, maar ik moet zeggen dat hier vanavond een uiterst positief en interessant debat is gevoerd.
Ik ben het eens met de sprekers die dit een historisch ogenblik hebben genoemd.
Dit is om twee redenen een historische verordening.
In de eerste plaats gaat het om de voltooiing van de liberalisering van de telecommunicatie.
Dat is ook belangrijk voor de universele dienstverlening.
Een grotere mededinging op de netwerken zal de prijzen doen dalen, de kwaliteit doen toenemen en de dienstverlening betaalbaarder maken.
Bovendien zal ze ons helpen om een inclusieve informatiemaatschappij tot stand te brengen.
In de tweede plaats is dit een historisch ogenblik omdat wij een antwoord hebben gegeven op de vaak gestelde vraag of Europa te traag is om te handelen.
Zijn wij in staat de kans te grijpen die de informatietechnologie ons biedt?
Daarover heerst grote twijfel.
Kunnen de instellingen van de Gemeenschap die uitdaging aan?
Als het Parlement morgen het verslag van de heer Clegg aanneemt, bewijzen wij dat wij dat inderdaad kunnen.
Wij kunnen laten zien dat wij in deze tijd van Internet slagvaardig zijn.
Wij kunnen dat concreet bewijzen en aldus de geloofwaardigheid van de Europese Unie krachtig versterken, vooral in de ogen van de jongere generatie die in het Internettijdperk leeft.
Dit alles zou zonder de voortreffelijke samenwerking tussen de instellingen onmogelijk zijn.
Ik dank de rapporteur, de heer Clegg, voor het voortreffelijke werk dat hij heeft verricht, maar ook alle andere leden van de commissie.
Dit resultaat zou zonder grondige kennis van het dossier onmogelijk geweest zijn.
Wij zouden dit resultaat ook nooit hebben bereikt zonder de bereidheid om met vele partners te onderhandelen.
Ik dank ook het voorzitterschap van de Raad, dat vastbesloten was deze verordening tot stand te brengen.
In vele lidstaten is dit een gevoelige en ingewikkelde kwestie.
De heer Gallagher en de heer Haarder hebben daarover enkele opmerkingen gemaakt.
Het is inderdaad belangrijk voor het eEurope-actieplan dat de telecommunicatiemarkt wordt geliberaliseerd om de prijzen te doen dalen en de dienstverlening te verbeteren.
Dat is echter slechts één zijde van de medaille.
Wij hebben ook geschoolde en gekwalificeerde mensen nodig die van die diensten gebruik kunnen maken.
Wij moeten dus in de opleiding van jong en oud blijven investeren.
Wat de toepassing van de verordening betreft, hebben de nationale regelgevende instanties gisteren met ambtenaren van de Commissie vergaderd.
Ze hebben ermee ingestemd de uitvoering van de verordening op een zo geharmoniseerd mogelijke manier te bespoedigen om in deze sector een sterke Europese markt tot stand te brengen.
De Commissie is het vrijwel met de gehele inhoud van het verslag eens.
De rapporteur ondersteunt de doelstellingen en maatregelen in het Commissievoorstel.
Ik wil er daarvan maar drie vermelden.
In de eerste plaats willen wij operatoren die op het gebied van vaste telefonienetwerken geen significante marktpositie bekleden, verplichten om toestemming geven om onder transparante, niet-discriminerende en kostengerichte voorwaarden vanaf 31 december 2000 ongebundelde toegang te verlenen tot het metalen aansluitnet.
Om de transparantie door andere operatoren te garanderen, zullen wij in de tweede plaats een referentieofferte moeten publiceren voor de toegangsvoorwaarden tot het aansluitnet en de daarmee verbonden faciliteiten zoals collocatie en tarifering onder het toezicht van de nationale regelgevende instanties om een eerlijke aanpak te garanderen.
Ik stel met voldoening vast dat de nationale regelgevende instanties willen meewerken om dat overal te realiseren.
Tenslotte zullen de regels betreffende de ontbundelde toegang tot het aansluitnet het mogelijk maken dat nieuwe spelers alle soorten toegang kunnen aanbieden waar dat technisch haalbaar is, zoals volledig ontbundelde en gedeelde toegang tot algemene en specifieke aansluitnetten.
Dat zorgt voor technische vernieuwing, meer mededinging en een grotere keuze voor de gebruikers.
De Commissie neemt alle 18 amendementen op het verslag van de heer Clegg over.
Die amendementen houden een verbetering in van het Commissievoorstel en zorgen voor accuratere technische beschrijvingen en duidelijker eisen aan de nationale spelers en regelgevende instanties.
Al die amendementen zijn constructief en zullen ervoor zorgen dat de verordening volledig operationeel wordt.
Op die manier garanderen ze dat de aansluitnetten vanaf 31 december 2000 snel en doeltreffend worden ontbundeld.
De Commissie hoopt dat de Raad de tekst zal goedkeuren zoals hij in het verslag is geamendeerd en hopelijk morgen door het Parlement zal worden aangenomen.
De Raad kan de medebeslissingsprocedure dan in één enkele lezing afronden.
Het debat is gesloten.
De stemming vindt morgen om 10.00 uur plaats.
(De vergadering wordt om 23.40 uur gesloten)
Verklaring van de Voorzitter
Mevrouw de Voorzitter, mijn interventie gaat over de situatie in Ivoorkust.
Deze week hebben wij geen actualiteitendebat.
Na Servië heeft gisteren de bevolking van Ivoorkust met haar verzet tegen de militaire junta en de aantijging van onrechtmatige verkiezingen laten zien wat de democratie haar waard is.
Ik vind dat u de heer Laurent Gbagbo, winnaar van de in dit land gehouden verkiezingen, namens het Europees Parlement een solidariteits- en steunbetuiging moet sturen.
Dat zal ik graag doen, mijnheer Barón Crespo.
STEMMING
Ontwerpamendementen op de afdelingen I, II, IV, V, VI, VII en VIII van het ontwerp van algemene begroting voor 2001, betreffende het Europees Parlement, de Raad, het Hof van Justitie, de Rekenkamer, het Economisch en Sociaal Comité, het Comité van de regio' s en de Ombudsman
Vóór de stemming:
(De Groenen openen gele paraplu' s met het opschrift "Climat Change" ) De Voorzitter.
Hoewel het geel heel goed past bij het blauw van onze stoelen, wil ik u toch verzoeken uw paraplu' s dicht te klappen zodat we over onze begroting kunnen stemmen op een manier die ons Parlement waardig is.
Wynn (PSE), voorzitter van de Begrotingscommissie.
(EN) Mevrouw de Voorzitter, zoals u zojuist al zei, wordt dit een langdurig proces.
Normaliter proberen wij de stemming over de begroting te stroomlijnen om er zo snel mogelijk doorheen te komen.
Wij zitten nu echter met een groot aantal amendementen.
Ik respecteer volledig het democratisch recht van de leden van het Parlement om amendementen in te dienen, maar ik moet hen wel waarschuwen dat als amendementen worden aangenomen die geen deel uitmaken van het algemeen kaderakkoord tussen de fracties, wij boven het plafond beginnen uit te komen. Dan moeten wij de stemming stopzetten.
Wij hebben in nagenoeg geen enkele categorie een marge.
U moet wel beseffen dat als deze stemming anders loopt dan gepland, ik, of mevrouw Haug, misschien op een gegeven ogenblik moet opstaan om de stemming te stoppen.
Dan moeten wij namelijk nagaan wat verder nog in stemming gebracht kan worden.
Ik heb eigenlijk twee verzoeken.
Het eerste verzoek is gericht aan de collega' s van de Landbouwcommissie. Zij hebben meer dan 30 amendementen ingediend.
De nota van wijziging zal vóór de tweede lezing op tafel liggen en dan zullen wij definitief besluiten over de landbouwvraagstukken.
Daarom zou ik hen willen verzoeken deze amendementen in te trekken. Dat zou ons een hoop tijd besparen.
Ook wil ik de heer Heaton-Harris en zijn collega' s vragen om hun 33 amendementen in te trekken.
Ook dat zou ons verschrikkelijk veel tijd besparen.
Ik moet trouwens zeggen dat die 33 amendementen een stuk beter zijn dan de 393 amendementen die de heer Heaton-Harris en zijn collega' s in de commissie hebben ingediend.
Wij mogen dus eigenlijk wel dankbaar zijn dat er nu nog maar 33 amendementen zijn. Toch zou ik terugtrekking daarvan ten zeerste appreciëren.
Dat zal de stemmingsprocedure aanzienlijk bespoedigen.
Mevrouw de Voorzitter, de heer Wynn maakte een opmerking over het aantal amendementen dat mijn commissie zou hebben ingediend. Ik moet hem erop attenderen dat dit deel uitmaakt van het democratisch proces.
Mevrouw de Voorzitter, nu hebben wij echter op één vraag nog geen antwoord gekregen, namelijk of de Commissie landbouw en plattelandsontwikkeling bereid is zijn amendementen in te trekken.
Ik zou dat graag willen, aangezien dat het grootste probleem is.
Als we namelijk één amendement aannemen - u weet dat, mijn collega' s weten dat, ik heb het meer dan eens gezegd - gaan we zogezegd al tegen de interinstitutionele overeenkomst in, omdat we dan namelijk de marge voor betalingen overschrijden.
Wilt u misschien nog een keer iemand van de Landbouwcommissie vragen?
Mevrouw de Voorzitter, ik begrijp de tegenwerpingen van de rapporteur, maar met de amendementen van de Commissie landbouw en plattelandsontwikkeling wordt er niet alleen over geld gestemd, maar ook over een bepaalde richting.
Uit de amendementen blijkt wat de Landbouwcommissie wil, en we zijn helaas niet in staat om ze in te trekken. We zullen ze in stemming brengen en zien wat het Parlement ermee doet.
Wij van de Landbouwcommissie vinden de amendementen goed doordacht en kunnen ze daarom niet intrekken.
Ik hoop dat ik hier ook spreek namens de andere coördinatoren.
Het antwoord is duidelijk, mevrouw Haug.
U wilt dus compromisvoorstellen indienen.
Voorzitter, wij moeten natuurlijk zoals elk jaar en bij elke vaststelling van de begroting nog vooraf stemmen over enkele technische correcties.
Op het laatste moment hebben er nog onderhandelingen plaatsgevonden met alle fracties, en bij vijf punten wil ik als rapporteur enkele correcties toelichten.
Allereerst gaat het om lijn B3-300, om de voorlichtingsacties.
Daar zijn de fracties overeengekomen om 50% in de begrotingslijn te plaatsen en 50% in de reserve te laten, en niet om alles zoals bij de laatste stemming in de reserve te plaatsen.
Hetzelfde geldt bij lijn B3-306 voor het voorlichtingsprogramma PRINCE.
Daar willen we nu ook 50% in de begrotingslijn en 50% in de reserve plaatsen.
Bij lijn B5-312 - voor het Bureau voor geneesmiddelenbeoordeling in Londen - willen we nu 1,3 miljoen meer voor het Bureau in Londen betalen, omdat we hebben ingezien dat het nu een grotere taak heeft met de weesgeneesmiddelen.
Dus: Bureau voor geneesmiddelenbeoordeling plus 1,3 miljoen.
De vierde lijn betreft de zogenaamde performance reserve.
Hier hebben we door de technische aanpassing twee lijnen in de reserve geplaatst, nadat we de performance reserve in de Begrotingscommissie hebben besloten. Voor deze twee lijnen stonden al helemaal geen bedragen meer, maar enkel nog een p.m.-vermelding.
Het betreft de lijnen B7-5211 en B7-547.
Deze hebben betrekking op de samenwerking in het Oostzeegebied en het burgerbestuur op de Balkan.
De laatste lijn die bij dit compromispakket van de fracties hoort, is A-3027.
Deze heeft betrekking op het Internationaal Europees Opleidingscentrum.
Hierbij moet alles in de lijn worden begroot, en zal er dus geen reserve meer bestaan. Tegelijkertijd moeten de middelen met 300.000 euro worden verhoogd tot 1,8 miljoen.
Dit zijn de technische wijzigingen.
Ze zijn zo met de fracties overeengekomen en ik verzoek u dit punt vóór de stemming over de begroting te plaatsen, zodat wij over het pakket kunnen gaan stemmen.
Mevrouw de Voorzitter, beste collega' s, bij de administratieve begrotingen ligt de zaak iets eenvoudiger, maar ook hier moeten we bij een begrotingslijn eventueel een technische correctie uitvoeren, afhankelijk van hetgeen het Parlement hierover beslist. Ik wil u dan ook verzoeken om te stemmen voor aanpassing van begrotingslijn A-206, Verwerving van onroerende goederen.
Deze aanpassing is afhankelijk van de amendementen die worden aangenomen. Wij willen namelijk de door onszelf opgelegde beperking tot 20% van het totaal aan administratieve uitgaven niet overschrijden.
Ik denk dat dit hier in het Parlement zo het gebruik is, en ik zou blij zijn als u voor zou stemmen.
Ik heb een voorstel ontvangen van de heer Wurtz tot algehele verwerping van de algemene begroting voor 2001.
Mevrouw de Voorzitter, het is al bekend wat de uitslag van de komende stemming zal zijn, maar wij willen dit vraagstuk graag aan de orde stellen.
Het kernprobleem dat in onze resolutie zit verweven zal ons de gehele begrotingsprocedure, en zelfs daarna, blijven achtervolgen.
Als blijkt dat onze vrees gegrond was, hoop ik dat, ongeacht de uitslag van deze stemming, alle collega' s die onze ambities voor Europa delen zich achter ons zullen scharen.
Ik breng het voorstel tot algehele verwerping van de algemene begroting voor 2001 in stemming.
Ik breng u in herinnering dat dit voorstel alleen kan worden aangenomen op basis van een gekwalificeerde meerderheid.
(Het Parlement verwerpt het voorstel) Vóór de stemming over wijzigingsvoorstel 19
Voorzitter, wij hebben in blok 1 gestemd.
Het is een amendement van de liberale fractie om de tabakssubsidie met 5 miljoen euro te verhogen.
Ik constateer hier dat er voorstellen zijn om het budget te verlagen.
De vraag is hoe zich dat met elkaar verhoudt, maar bovendien is mij volstrekt niet helder dat in blok 1, dankzij de liberalen deze verhoging is voorgesteld, en vervolgens onder amendement 6, 4, 9 een aantal leden uit de fractie van diezelfde liberalen voorstelt het hele budget te schrappen.
Het is óf een manier van liberale politiek bedrijven waarbij de linkerhand niet weet wat de rechterhand doet, óf daar is geen coördinatie.
Wij kunnen toch niet het ene moment voor een verhoging stemmen en het andere voor een verlaging.
Ik vind het ook een beetje kiezersbedrog als ik eerlijk ben.
Ik verzoek u dergelijke opmerkingen voortaan achterwege te laten.
Vóór de stemming over wijzigingsvoorstel 929
Mevrouw de Voorzitter, mogelijkerwijze wil de heer Maat hetzelfde zeggen als ik.
We hebben namelijk deze morgen nog met elkaar gesproken.
Wijzigingsvoorstel 929 van de Begrotingscommissie heeft betrekking op twee lijnen in rubriek 1b.
Hierbij gaat het om jonge boeren en milieumaatregelen.
Ik wil nu een mondeling amendement indienen om aan deze lijn iets te wijzigen.
We geven de jonge boeren 10 miljoen meer en schrappen hiervoor 10 miljoen bij de milieumaatregelen.
Dat is begrotingsneutraal, maar we komen dan wel tegemoet aan de Commissie landbouw en plattelandsontwikkeling.
Voorzitter, ik kan u alleen mededelen dat de Landbouwcommissie het voorstel van de rapporteur volledig steunt.
Er is een verzoek tot indiening van een mondeling amendement.
Wie maakt er bezwaar tegen het in overweging nemen van dit mondeling amendement?
(Aangezien meer dan 12 leden bezwaar hebben, wordt het mondeling amendement verworpen)
Mevrouw de Voorzitter, dan moet het wijzigingsvoorstel als voorgesteld door de Begrotingscommissie helaas in stemming worden gebracht.
U weet allen dat er jammer genoeg geen marge is, en al helemaal niet in 1b.
Daar is namelijk nul marge.
Verslag (A5-0300/2000) van mevrouw Haug, namens de Begrotingscommissie, over het ontwerp van algemene begroting van de Europese Unie voor het begrotingsjaar 2001, Afdeling III - Commissie (C5-0300/2000 - C5-0301/2000 - 1999/2190(BUD))
(Het Parlement neemt de resolutie aan) Verslag (A5-0292/2000) van de heer Ferber, namens de Begrotingscommissie, over het ontwerp van algemene begroting van de Europese Unie voor het begrotingsjaar 2001
Afdeling I - Parlement
Afdeling II - Raad
Afdeling IV - Hof van Justitie
Afdeling V - Rekenkamer
Afdeling VI - Economisch en Sociaal Comité
Afdeling VII - Comité van de regio's
Afdeling VIII - Europese Ombudsman
(C5-0300/2000 - 1999/2191(BUD))
(Het Parlement neemt de resolutie aan)Betreffende amendement 3:
Mevrouw de Voorzitter, misschien kunt u ons opheldering geven over het volgende amendement van de EDD-Fractie. Als ik dit goed lees, betekent aanneming van dit amendement dat onze reiskosten worden vergoed tegen de reële kosten.
Ik wilde alleen zeker weten dat ik dit goed lees. Misschien zal dat bepaalde collega' s aanzetten tot een ander stemgedrag.
Waarde collega, alle collega' s hier kunnen lezen.
Mevrouw de Voorzitter, mijn naam staat onder talrijke amendementen op dit verslag.
Ik wil het Parlement alleen verzekeren dat ik geen enkel amendement heb ondertekend.
In dit geval heb ik mij niet achter de Italiaanse delegatie geschaard.
Wij zullen dat rechtzetten, mevrouw Lambert. Ik stel voor om nu tot de stemming over te gaan.
Vóór de stemming over amendement 60
Mevrouw de Voorzitter, tot mijn grote spijt heb ik tegen de begroting moeten stemmen. Ik vind namelijk dat er in de begroting onvoldoende posten zijn waarin kredieten voor de verbetering van de levensomstandigheden van bejaarden en pensioengerechtigden worden gereserveerd, of beter gezegd, die posten zijn er helemaal niet.
Bovendien heb ik gezien dat een groot aantal van deze fondsen bestemd is voor de beroemde communautaire actieprogramma' s.
Ik geloof niet dat deze programma' s een nuttige manier zijn om de communautaire fondsen te besteden.
Volgens mij moet de Europese Unie de manier waarop zij het geld van de vijftien lidstaten besteedt radicaal veranderen.
Als het Europees Parlement daadwerkelijk een parlement was en als Europa nog iets anders was dan alleen een monetair vrijhandelsgebied, dan had de Europese begroting meer dan 1% van het BBP mogen bedragen, zodat we de socialezekerheidsstelsels hadden kunnen harmoniseren en het energie- en vervoerbeleid hadden kunnen coördineren.
Een gemeenschappelijke kapitaalbelasting had in dat geval de basis moeten vormen voor deze begroting.
Maar laten we geen luchtkastelen bouwen.
Het huidige Europa wordt gedomineerd door de neoliberale gedachte, volgens welke de overheidssteun en de structuurfondsen tot een minimum beperkt moeten worden.
Er wordt voorrang gegeven aan de "structurele hervormingen" , die in praktijk de verdergaande privatiseringen en deregulering mogelijk moeten maken. Wij zouden er echter beter aan doen de speculatieve kapitaalbewegingen te controleren.
De echte verrassing van deze begroting zit 'm in de externe acties. Daar overheersen egoïsme en kleingeestigheid.
Europa heeft een bijzondere verantwoordelijkheid met betrekking tot de Balkan en de regio ten zuiden van de Middellandse Zee.
Als we de relatief bescheiden steun ten behoeve van onze rijkste landen zouden aanwenden om de vrede en ontwikkeling van deze regio' s te bevorderen, zou deze steun veel strategischer van aard kunnen zijn. We hebben echter gekozen voor een gevaarlijke vorm van struisvogelpolitiek.
Om die reden hebben wij voor verwerping van deze begroting en tegen de voorgestelde richtsnoeren gestemd.
In de stemming over de begroting hebben wij consequent tegen de voorstellen van de commissie betreffende een verhoging van de landbouwuitgaven in categorie 1 gestemd.
De reden daarvoor is dat het geld van de EU naar onze mening beter aan andere gebieden besteed kan worden, waar het werkelijk nodig is.
Het is niet redelijk dat ongeveer de helft van de totale EU-begroting elk jaar aan productie- en exportsteun van landbouwproducten wordt besteed.
Het huidig gemeenschappelijk landbouwbeleid van de EU kost ons niet alleen veel geld, maar jaagt de prijzen voor de consumenten ook de hoogte in.
Door de exportsubsidies moeten de voedingsoverschotten tegen lage prijzen op de wereldmarkt gedumpt worden, wat de levensmiddelenindustrie in vele ontwikkelingslanden in een nadelige concurrentiepositie plaatst.
Het is opmerkelijk dat de Unie nog steeds steun verleent aan de tabaksproductie.
De activiteiten en de begroting van de EU moeten daarentegen worden aangewend voor grensoverschrijdende problemen die de lidstaten alleen niet kunnen oplossen.
Het EU-landbouwbeleid met zijn export- en productiesteun moet bijgevolg worden afgebouwd en tot op zekere hoogte vervangen worden door steun aan biologische diversiteit en milieumaatregelen.
Met betrekking tot de externe maatregelen in categorie 4 stemmen wij voor een visie die geen herziening van de financiële vooruitzichten veronderstelt.
Voor ons is steun aan de democratische beweging en de wederopbouw van de Balkan-landen een van de belangrijkste prioriteiten die de EU moet stellen.
Vooral voor een verbetering van de situatie in Servië moeten steunmaatregelen worden genomen.
Nu al een herziening van de financiële vooruitzichten verlangen is een ongelukkige keuze.
Een herziening van het financieel plan houdt naar onze mening het risico in dat de EU-uitgaven over het algemeen stijgen, wat op dit ogenblik niet wenselijk is.
Het Parlement moet er daarom voor zorgen dat de interinstitutionele overeenkomst gerespecteerd wordt en dat de begroting binnen het kader van het financieel plan blijft.
Wij zijn van mening dat de middelen van de programma' s van categorie 4, die vandaag niet ten volle benut worden, voor de Balkan kunnen worden aangewend.
Met behulp van het flexibiliteitsinstrument kunnen ook middelen worden vrijgemaakt.
Tot mijn genoegen erkent het Parlement dat er naast de Europese Vrouwenlobby - die natuurlijk een belangrijke lobby is voor bepaalde vrouwenstandpunten - ook andere vrouwenlobby' s zijn op Europees niveau die zowel economische als politieke steun verdienen en moeten krijgen.
Niemand in het Parlement zou instemmen met discriminatie van vrouwen. Als men vrouwen echter niet het recht geeft hun stem te laten horen, doet men hun een vorm van geweld aan.
De Begrotingscommissie heeft ook dit jaar weer besloten dat dit een monopoliesituatie is en de bestemming van de kredieten van post A-3037 voor slechts één organisatie onaanvaardbaar is. Daarom moet deze begrotingslijn worden opengesteld voor andere vrouwengroepen.
Zoals de situatie nu is, is - en blijft - de EVL de enige begunstigde van deze begrotingspost voor vrouwengroepen.
Andere vrouwenorganisaties, die ook duizenden Europese vrouwen vertegenwoordigen, komen aldus niet in aanmerking voor subsidie. Zij zijn dus niet vertegenwoordigd.
Men bewijst de democratie en de subsidiariteit allesbehalve een dienst door de EVL een monopolie toe te kennen en controle te geven over heel de begrotingslijn voor vrouwen.
Als wij de stemmen van de Europese vrouwen gelijke uitdrukkingsmogelijkheden willen bieden, moeten wij een eind maken aan deze exclusieve ondersteuning.
Elke gekozen afgevaardigde heeft tot taak ervoor te zorgen dat de stemlozen hun stem duidelijk kunnen laten horen.
Als wij de verschillende stemmen van de Europese vrouwen willen horen, moeten wij een eind maken aan deze monopoliesituatie bij de subsidiëring.
Wij moeten allen de Europese idealen van democratie en inclusiviteit hooghouden en weerstand bieden aan elke pressie van de groepen die een anti-Europese, monopolistische controle willen handhaven.
Wij zijn van mening dat het plafond van de begroting absoluut niet overschreden mag worden.
De lidstaten moeten de middelen van de beschikbare begroting herschikken, zodat er voldoende economische middelen zijn voor extra steun aan de Balkan.
Als de lidstaten het werkelijk willen, kunnen zij naar onze mening in de begroting die wij vandaag behandelen beslist beschikbare middelen vinden die niet aangewend worden.
De afgevaardigden van de Liga Nord hebben tegen de ontwerpbegroting gestemd, niet omdat we tegen het Europese ideaal zijn, maar om te protesteren tegen de verwrongen manier waarop dat ideaal wordt toegepast.
Hoewel de burgers in plechtige bewoordingen een Europa met aandacht voor hun wensen, voor hun behoeften, hun belangen in het vooruitzicht wordt gesteld, is tijdens de stemming van vandaag het tegenovergestelde gebleken.
Collega' s, we weten allemaal dat het westen van de Povlakte onlangs door overstromingen is getroffen. Daarbij zijn mensen om het leven gekomen en is ernstige schade aangericht.
Aan dat laatste is helaas niets meer te doen, maar steunmaatregelen waren noodzakelijk en fatsoenlijk.
Maar dit Parlement, dat altijd aandacht heeft voor de behoeften van volken van buiten de Unie, heeft zich vijandig opgesteld toen de eigen burgers door een ramp werden getroffen en de amendementen weggestemd die een paar miljoen euro voor hen uittrokken.
Daarom hebben wij tegen gestemd.
Verslag-Haug (A5-0300/2000)
Ik heb tegen het verslag-Haug en voor het voorstel van mijn fractie tot verwerping van de algemene begroting 2001 gestemd, omdat
ten eerste de omvang van de begroting van de Europese Unie niet beantwoordt aan de enorme financiële behoeften van de samenleving van de Vijftien en van met name de meest achtergebleven landen en regio' s;
ten tweede de nieuwe kredieten voor de wederopbouw van Joegoslavië - die niet alleen noodzakelijk zijn maar zelfs omhoog moeten - het resultaat zijn van aanzienlijke verminderingen van de kredieten voor voedselsteun, landbouw, sociale uitgaven enzovoort, en niet van een verhoging van de begroting, waartoe de landen van de Europese Unie op morele gronden verplicht zouden zijn geweest, gezien het feit dat zij zelf hebben meegewerkt aan de vernietiging van het voormalig Joegoslavië;
ten derde de begroting een mechanisme is voor de toepassing van een beleid dat gekenmerkt wordt door sociale tekortkomingen en tekortkomingen op het gebied van de ontwikkeling, een beleid dat maar niet herzien wordt, ondanks de waarschuwingen door de val van de euro.
De Zweedse en Deense sociaal-democraten stemmen voor het ontwerp van algemene begroting van de EU voor het begrotingsjaar 2001, dat het Parlement heeft opgesteld.
Het ontwerp creëert een goed evenwicht tussen de noodzakelijke begrotingsdiscipline en de mogelijkheid voor de EU belangrijke activiteiten ten uitvoer te leggen.
In verhouding tot de economie van de lidstaten is de begroting volgens het voorstel van de Raad de minst omvangrijke sinds meer dan tien jaar.
Het Parlement wil de begroting ietwat verhogen, maar wij hebben nog een ruime marge alvorens het plafond bereikt is.
Het Parlement is er echter in geslaagd een aantal belangrijke prioriteiten erdoor te krijgen, waaronder meer middelen voor de bestrijding van werkloosheid en armoede, een aantal belangrijke maatregelen voor het milieu, voor gelijke kansen enzovoort.
Wij stemmen tegen de rechtse aanvallen op het LIFE-programma en de European Womens Lobby.
Wij zijn vastbesloten de vereiste middelen te vinden voor de wederopbouw en democratisering van de Balkan, zelfs voor Servië.
Daarom verzoeken wij de Raad positief te reageren op het initiatief van het Parlement een gemeenschappelijke en duurzame oplossing te vinden vóór de definitieve begroting in december wordt aangenomen.
Een herziening van het begrotingsplafond voor externe acties (rubriek 4) is geen doel op zich, maar wij zijn daartoe bereid, indien het nodig is om de vereiste middelen voor de Balkan te verschaffen.
Wij staan kritisch tegenover de omvang en oriëntatie van het EU-landbouwbeleid.
Hier is een grondige hervorming noodzakelijk, onder meer om plaats te maken voor de uitbreiding.
Het landbouwbeleid kost de EU veel te veel geld.
Wij hebben kritiek op de overproductie van landbouwproducten en op de voorlichtingscampagnes die de EU aanwendt om de overschotten te verkopen.
Wij hebben vragen bij de omvangrijke steun aan de tabaksproductie, omdat wij van oordeel zijn dat dit strijdig is met de hoge ambities van de EU op het gebied van volksgezondheid.
Wij benadrukken het belang van een betere uitvoering van de EU-begroting, zodat wij de grote achterstand op bepaalde gebieden kunnen bijbenen.
Het begrotingssysteem alsook de methodes inzake openheid, herziening en politieke controle zijn dringend aan verbetering en modernisering toe.
Wij hebben zelf voorstellen geformuleerd betreffende de zogenaamde Oostzee-begrotingslijn, maar wij aanvaarden dat dit voorlopig op de lange baan wordt geschoven tot een algemene oplossing voor de problemen met rubriek 4 gevonden is.
Het Parlement is echter blij met het voorstel van de Commissie nieuwe begrotingslijnen te creëren voor lokale en regionale samenwerking in het Oostzeegebied in het kader van de pretoetredingssteun PHARE.
Wij stemmen ook voor de verhoging van de middelen die bestemd zijn voor samenwerking tussen verbroederde gemeenten, omdat wij dit een belangrijke stimulans vinden voor de samenwerking op lokaal niveau binnen de Unie.
Met betrekking tot de reisonkostenvergoeding van de leden van het Europees Parlement blijven wij bij ons standpunt dat alleen de werkelijk gemaakte reiskosten tijdens ons mandaat voor vergoeding in aanmerking komen.
Wij stemmen daarom voor amendement 3 van de EDD-fractie waarin deze eis geformuleerd is.
De Deense liberalen zijn er voorstander van dat de herziening van het ledenstatuut zo snel mogelijk een oplossing biedt voor de vergoeding van reiskosten, meer bepaald dat alleen werkelijk gemaakte kosten vergoed worden.
Dat is de enige oplossing voor het probleem, niet een paar onbeholpen opmerkingen op de begroting.
De openbare sector in de lidstaten is sinds meerdere jaren het voorwerp van flinke besparingen.
In dit verband is het beklemmend vast te stellen dat veel middelen in de EU-begroting onbenut blijven en dat er in bepaalde gevallen sprake is van pure geldverspilling.
Indien bijvoorbeeld het Europees Parlement zijn vergaderingen in Straatsburg op vrijdag afschaft, zouden wij 1 miljoen euro besparen.
In het Europees Parlement wordt gepleit voor de invoering van lidmaatschapsbijdragen aan de Europese politieke partijen.
Het is interessant vast te stellen dat de EU-partijen er blijkbaar niet in slagen hun eigen partijen of de individuele leden van deze partijen het lidmaatschap van een EU-partij te doen betalen, waardoor men gedwongen is de EU-partijen met openbare gelden te financieren.
Dit bewijst de geringe motivatie voor het EU-project, zelfs bij de burgers die politiek actief zijn.
Voor het overige nemen wij afstand van de grote geldstroom die de EU besteedt aan landbouwsubsidies, regionale steun, het beheer van het Economisch en Sociaal Comité enzovoort.
De openbare middelen die de EU uitgeeft, kunnen in de lidstaten op een nuttigere manier besteed worden.
Verslag-Rühle (A5-0251/2000)
Wij hebben uiteraard tegen de begroting van de EGKS gestemd omdat deze tot aan het verstrijken van het EGKS-Verdrag zal fungeren als subsidieparadijs voor de aandeelhouders in de metaalindustrie.
De werkgevers hebben aanzienlijke subsidies gekregen om andere winstgevende zaken te beginnen, terwijl veel ontslagen werknemers voor altijd werkloos zullen blijven.
In deze ontwerpbegroting wordt weliswaar voorgesteld om geld vrij te maken voor sociale steun, maar dit voorstel is niet met cijfers onderbouwd. Alle werknemers die in de komende tijd nog ontslagen moeten worden, zullen tenminste de zekerheid moeten krijgen dat ze hun volledige salaris tot aan hun pensioengerechtigde leeftijd zullen ontvangen.
Mevrouw de Voorzitter, beste collega' s, het EGKS-Verdrag loopt ten einde.
Desalniettemin is er in Duitsland een compromis gesloten over de kolenmijnen dat loopt tot en met het jaar 2005.
Ik ga ervan uit - en ik hoop dat de Commissie constructief meewerkt aan passende oplossingen - dat wij de drie jaar tussen 2002 en 2005 met een overgangsregeling kunnen overbruggen.
Toch wil ik voor de tijd na 2005 onderstrepen dat in de EU-lidstaten geen energievoet van 10% mag worden ingevoerd die niet door een mededingingsautoriteit van de Europese Unie wordt gecontroleerd.
Dat is geen oplossing voor de toekomst.
Deze oplossing zou schade toebrengen aan het concurrentiebeleid van de Europese Unie en tegelijkertijd energie duur maken, vooral ook door de steun aan regeneratieve energievormen, wat uiteindelijk schadelijk is voor de standplaats Europa.
Verslag-Clegg (A5-0298/2000)
Mevrouw de Voorzitter, Giuseppina Cardazzi, een bejaarde en zieke vrouw die zich interesseert voor de wereld van de elektronica en voor Internet, ook omdat ze zich niet kan verplaatsen, heeft me gevraagd haar te helpen deze elektronische vorm van communicatie te begrijpen. Ze wil namelijk een apparaat aanschaffen waarmee ze zich via de telefoon met Internet kan verbinden.
Ze heeft me gevraagd: "Ik heb niet zo veel geld, omdat ik veel kwijt ben voor medicijnen; kan ik geen gratis aansluiting op Internet krijgen?"
Ik heb haar gezegd van wel, en daarom heb ik voor het verslag-Clegg gestemd. Dankzij dit verslag wordt de aansluiting op Internet via het bestaande net namelijk goedkoper.
schriftelijk. (PT) Onder het voorwendsel van noodzakelijke bevordering van de concurrentie, worden we wederom geconfronteerd met een aanval op de openbare telecommunicatiesector op het gebied van fundamentele basisvoorzieningen voor de bevolking, zonder dat dit enige verbetering van geleverde diensten oplevert.
Zoals in het verslag wordt genoemd, stelt de ontbundelde toegang tot het aansluitnet nieuwe aanbieders in staat de concurrentie aan te gaan met de aangemelde exploitanten door het aanbieden van snelle datatransmissiediensten voor een permanente toegang tot Internet en multimediatoepassingen op basis van digitale aansluitnettechnologie, alsmede van spraaktelefoniediensten. Daarbij zal gebruik worden gemaakt van lokale netwerken die reeds zijn aangelegd door andere exploitanten, over het algemeen exploitanten van openbare diensten.
Anderzijds voorspelt de haast - ten gevolge van de besluitvorming tijdens de Top in Lissabon - waarmee de liberalisatie van deze zeer rendabele telecommunicatiedienst wordt doorgevoerd, weinig goeds wat betreft de bescherming van de belangen van de consumenten en van de werknemers in de sector.
Ook dit zijn motieven om tegen te stemmen.
Wij hebben tegen dit verslag gestemd, hoewel het hier slechts om een formaliteit gaat in het liberaliseringsproces dat zich op het gebied van de telecommunicatie voltrekt.
In de amendementen wordt alleen maar lovend gesproken over de zogenaamde deugden van het concurrentievermogen.
Door de "ontbundeling van het aansluitnet" zullen de publieke telecombedrijven op zeer korte termijn de publieke telefoonlijnen aan commerciële bedrijven moeten verhuren.
Op deze wijze zal 20% tot 30% van de markten aan particuliere concurrentie worden onderworpen.
Veel telecombedrijven, waaronder France Télécom, hebben al op deze richtlijn geanticipeerd.
Aan het personeel worden nieuwe eisen gesteld, met name wat betreft de commerciële dienstverlening. Bovendien worden de gebruikers in toenemende mate op ongelijke wijze behandeld.
Bij de regulering van de sector zijn de winstmogelijkheden als uitgangpunt genomen. Het grondgebied is hierbij ingedeeld in zones die in mindere of meerdere mate rendabel zijn.
Wij hebben evenwel behoefte aan een Europese openbare dienst van hoog niveau die in de fundamentele behoeften van de werknemers en gebruikers voorziet. In deze openbare dienst moeten ook de mobiele telefoons en Internet worden opgenomen.
Met dit beleid kunnen we het liberalisme, dat onder het Franse voorzitterschap overal goed gedijt, een halt toeroepen.
De liberalisering van de telecommunicatie is in de EU-landen al ver gevorderd.
Nu staat weer een deel van de netwerkinfrastructuur ter discussie: de aansluiting van abonnees en klanten op het datacommunicatienet.
Dat is de logische consequentie van de tot nu toe gevoerde dereguleringspolitiek.
Maar juist omdat het gaat om het aansluitnet, moet in het bijzonder rekening worden gehouden met de belangen van de klanten.
Als het bij de liberalisering van de lokale lijnen eigenlijk al gaat om het startklaar maken van het snelle Internet van de toekomst (hoge transmissiesnelheden en lage lokale telefoontarieven zijn hiervoor doorslaggevend), dan moeten ook "basisvoorzieningen" voor alle burgers gegarandeerd worden.
Dit kan door een uitbreiding van de verplichtingen van ondernemingen die verband houden met de universele dienstverlening, bijvoorbeeld door de "normale Internetaansluiting" bij deze verplichtingen te betrekken tot 2002, het snelle Internet tot 2005. Dit alles met minimumeisen ten aanzien van servicekwaliteit, bescherming van de consument, aanbod en met speciale tarieven voor bepaalde sociale groepen (gehandicapten, mensen in de bijstand en met een laag inkomen, inwoners van randgebieden etc.).
Aangezien dit met het onderhavig verslag niet is gegarandeerd, heb ik tegen het verslag gestemd.
Verslag-Jové Peres (A5-0273/2000)
Mevrouw de Voorzitter, ook in dit geval heb ik tot mijn grote spijt tegen moeten stemmen.
Waarom heb ik, vooral als vertegenwoordiger van de Partij van de gepensioneerden, tegen gestemd?
Omdat tomaten, perziken, peren, sinaasappels, citroenen, pompelmoezen enzovoort sinds enige tijd niet meer voorkomen op de tafel van mijn bejaarde en gepensioneerde vrienden.
Het mediterrane dieet, dat in Italië zo beroemd is, is aan het verdwijnen.
Waarom?
Omdat de Europese Unie niet in staat is de kweek van en handel in boomfruit te stimuleren.
We moeten onze quotaregeling volledig veranderen en eindelijk besluiten landbouwers die hun productie willen verhogen te steunen.
De Deense sociaal-democraten stemmen tegen een verslag dat een steunverhoging voor producenten van verwerkte producten op basis van groenten en fruit beoogt.
Wij steunen daarentegen het voorstel van de Commissie, die de lastige administratieve procedures wil afschaffen en de verordening eenvoudiger en flexibeler wil maken.
De Commissie is in feite veel te vriendelijk voor de producenten.
Zij stelt een minieme inkrimping voor van het grote zelfbedieningsbuffet, dat de verordening tot nog toe was.
Daarom steunen wij de hervormingspogingen van de Commissie en zijn wij tegen een verdere begunstiging van deze sector.
Ofschoon de Commissie zegt een oplossing te willen vinden voor een aantal specifieke problemen, stelt zij in feite een ingrijpende wijziging voor van de groenten- en fruitverordeningen. Het evaluatieverslag over de vorige, pas in 1997 van kracht geworden verordeningen is echter nog niet eens voltooid.
Het argument van de Commissie dat met de voorgestelde wijzigingen een oplossing wordt geboden voor specifieke vraagstukken, is door en door schijnheilig en misleidend, daar hiermee de gemeenschappelijke marktordening van verwerkte groente en fruit ingrijpend wordt gewijzigd: deze wordt slechter voor de kleine en middelgrote telers en beter voor de handelaren, industrieën en multinationals.
De Commissie stelt voor de minimumprijs voor de industriële tomaat en perziken af te schaffen, onder het voorwendsel dat de producent nu rechtstreekse steun krijgt. Ofschoon de minimumprijs de producent geen volledige en toereikende bescherming kan bieden, is deze toch een zekere, zij het dan minimale veiligheidsklep.
In plaats van deze minimumprijs nu te verhogen, om het landbouwinkomen daadwerkelijk te kunnen verzekeren, wil de Commissie deze afschaffen.
Daardoor krijgen de handelaren en industriëlen vrij spel. Zij kunnen dan de boeren net zoveel uitbuiten als zij willen en misbruik maken van hun werk en hun productie.
Door de premies - die sowieso vernederend laag zijn ten gevolge van de medeverantwoordelijkheidsheffing - komen de boeren in de verleiding boven de drempels te produceren, met als gevolg dat de handelaren en industriëlen met de premies gaan strijken. De boeren kunnen er immers helemaal niet zeker van zijn dat zij de boven de drempels geproduceerde hoeveelheden ook op de markt kunnen afzetten.
Daarom zijn deze overschothoeveelheden een extra wapen in de handen van de handelaren en industriëlen. Daarmee kunnen zij de boeren chanteren en uiterst lage prijzen afdwingen voor heel de hoeveelheid, ook voor de beneden de drempels geproduceerde hoeveelheid.
De contingenten en de drempels zijn daarmee een soort "Scylla en Charybdis" . De verandering daarvan brengt de boeren van de regen in de drup.
Daar komen echter de voorgestelde verminderingen van de doordraaihoeveelheden nog bij: tot 5% voor citrusproducten, tot 8,5% voor appelen en peren en tot 10% voor de andere groenten en fruit van de handelscategorie.
Tot slot meende de Commissie voor de vaststelling van het premieniveau gebruik te moeten maken van de om conjuncturele redenen hoge wereldmarktprijzen van verwerkte groenten en fruit tijdens de laatste verkoopcampagne om lage premies vast te stellen. Deze premies zullen echter voor talrijke jaren geldig zijn, dat wil zeggen tot de volgende wijziging van de verordening.
De voorstellen voor groenten en fruit stroken volledig met de meer algemeen boerenvijandige sfeer binnen de EU.
De EU heeft besloten de boeren genadeloos te vervolgen, met name de kleine en middelgrote boeren van het Zuiden en hun producten.
Daarom hebben wij geen boodschap aan verbeteringen van de rampzalige voorstellen van de Commissie, zoals wordt voorgesteld in het verslag van het Parlement.
Deze voorstellen moeten gewoon radicaal van de hand worden gewezen. Er moet een radicale heroriëntatie van het landbouwbeleid worden geëist, een heroriëntatie die de boeren en het platteland recht doet.
Om de arbeidsrust in de steden veilig te stellen, is de prijs van het voedselpakket al tientallen jaren kunstmatig laag gehouden.
Boerenbedrijven konden alleen overleven door schaalvergroting en mechanisatie.
Dat heeft ze sterk afhankelijk gemaakt van geleend kapitaal.
In de agrarische sector gaat nu veel geld om, maar dat blijkt geen garantie voor een goed inkomen en voor bedrijfscontinuïteit.
Mijn fractiegenoot Salvador Jové weet alles van de slechte positie van de Zuid-Europese kleine boeren en landarbeiders.
Binnen het bestaande stelsel van omvangrijke landbouwsubsidies zoekt hij naar een meerderheid voor een compromis dat de overlevingskansen voor die groep agrariërs beter veiligstelt.
Ik ben het met hem eens als dat leidt tot inkomenssteun voor mensen met een te laag inkomen.
Mijn inzet is: minder geld naar de landbouw, maar daarbinnen meer naar de armsten.
Daarin past niet dat Europa meer belastinggeld opeist om daarmee vervolgens de rijkste en best renderende bedrijven te subsidiëren.
De groeiende Nederlandse glastuinbouw, die op weinig hectares een hoge opbrengst aan groenten, fruit en bloemen behaalt, staat veel sterker dan de graanteelt en de melkveehouderij.
Nu uit bijlage III blijkt dat de glastuinbouw niet profiteert van de voorgestelde subsidieregeling voor groente en fruit zijn mijn bezwaren voorlopig weggenomen.
Ik heb voor dit verslag gestemd, aangezien het overeenstemt met de verwachtingen van Portugese organisaties in de groenten- en fruitsector. Daar zij van mening zijn dat de gemeenschappelijke marktordening in de sector groenten en fruit uitermate schadelijk is voor de nationale belangen, hebben zij een drastische verandering geëist.
Vanwege het verlies van 7% van het tomatenquotum dit jaar en het risico van nog 10% verlies van het resterende quotum voor volgende jaar, is voor de Portugese landbouw herziening van de marktordening voor het eind van het jaar dringend geboden.
In dit verslag worden voorstellen naar voren gebracht betreffende een aantal punten waarbij het belang gediend wordt van de Europese productie in het algemeen en de Portugese in het bijzonder.
Het betreft de starheid van het huidige stelsel voor verwerkte producten op basis van tomaten, het niveau van de gegarandeerde hoeveelheden voor de verwerkte producten op basis van tomaten, peren en citrusvruchten, de complexiteit van het actiefondsenstelstel en het beheer van de exportrestituties.
De Portugese regering mag nu in geen geval toegeven en moet op al deze punten de specifieke nationale belangen te vuur en te zwaard verdedigen.
Het zou inderdaad absurd en beschamend zijn als het Europees Parlement zich sterker opstelt en de Portugese belangen adequater behartigt dan onze eigen regering.
Verslag-Nicholson (A-0276/2000)
Mevrouw de Voorzitter, het is bekend dat alle maatregelen voor de vangst van verschillende soorten vis mij zeer ter harte gaan. Door de gaten in visnetten te vergroten, kunnen kleine visjes overleven, langer leven, bejaard worden en wie weet de pensioengerechtigde leeftijd bereiken.
Dat is echter maar een van de redenen waarom ik niet tegen deze maatregel heb gestemd.
Waarom?
Omdat ik me onthouden heb, omdat ik vind dat in dit geval het subsidiariteitsbeginsel niet is toegepast, zoals collega Bushill-Matthews en de Engelsen zeggen.
Dit visvangstprobleem is een zaak van de Britten, Belgen, Fransen en Ieren.
Ik zie niet in waarom zij niet zelf mogen beslissen over hun vis en hun visvangst.
Verslag-Cushnahan (A5-0284/2000)
Mevrouw de Voorzitter, een van mijn vele vrienden onder bejaarden en gepensioneerden in Italië en daarbuiten is een Chinees. Deze Chinese pensioengerechtigde woont in Hong Kong.
Ik heb hem het verslag van de heer Cushnahan voorgelezen en hij zei: "Dat is werkelijk een prachtig verslag!
Dat is de reden dat ik weliswaar voor dit document heb gestemd, maar in deze stemverklaring toch wil onderstrepen dat het goed zou zijn de volgende keer te controleren en mee te nemen hoe bejaarde pensioengerechtigden in Hong Kong ervoor staan, vergeleken met bejaarde pensioengerechtigden in de Volksrepubliek China, om te zien of deze hereniging voor hen voordelig of nadelig is geweest.
Verslag-Johan Van Hecke (A5-0296/2000)
Mevrouw de Voorzitter, het is van groot belang dat de Europese Unie zich bezighoudt met de inwoners van de ACS-landen, in Afrika, het Caribisch gebied en de Stille Oceaan.
Ikzelf maak me, als vertegenwoordiger van de Partij van de gepensioneerden, zorgen over de situatie van bejaarden in deze gebieden.
Ik moet zeggen dat ik wel instem met de toelichting op pagina 20, namelijk dat er programma' s moeten worden ingesteld voor onderwijs, armoedebestrijding en versterking van de democratische instellingen en de parlementen, maar dat daarvan in de voorstellen niets is terug te vinden.
Wij kunnen deze landen alleen helpen als we de levensomstandigheden van alle inwoners van de ACS-landen verbeteren: jongeren, de beroepsbevolking en ook bejaarden en gepensioneerden, een groep die mij na aan het hart ligt.
Het is ongelooflijk belangrijk dat de EU de samenwerking met ACS-landen die bij gewapende conflicten betrokken zijn, in heroverweging neemt.
Wij moeten er zeker van zijn dat de bijstand die wij verlenen, niet voor militaire doeleinden wordt gebruikt.
De lidstaten moeten echter de mogelijkheid hebben om bilateraal of via de Commissie steun te verlenen aan de opbouw van een democratie in dictatoriale landen.
Teneinde corruptie tegen te gaan moet een opleiding in goed bestuur gegeven kunnen worden en moet het mogelijk zijn oppositiepartijen te steunen.
Wij kunnen paragraaf 4 niet steunen, omdat het als voorwaarde voor de bijstandsverlening stelt dat het land in kwestie een goed bestuur moet voeren alsook de mensenrechten en de principes van de rechtsstaat moet eerbiedigen.
Moratorium op de uitvoering van de doodstraf (B5-0804/2000)
Mijn standpunt over de doodstraf is nog gelijk aan dat van 1981, toen presidentskandidaat François Mitterrand zich op moedige wijze tegen de doodstraf uitsprak. Later, toen hij eenmaal tot president was gekozen, heeft hij de doodstraf daadwerkelijk afgeschaft.
Ik was in 1981 tegenstander van de doodstraf en ben dat anno 2000 nog steeds.
Ik heb begrip voor de gevoelens en reacties van de gezinnen van slachtoffers van geweld, dat vaak barbaarse vormen aanneemt.
Toch denk ik dat een staat niet het recht heeft om deze wreedheden met vergelijkbare onmenselijke daden te vergelden.
Iedereen weet overigens dat het afschrikkingseffect van de doodstraf nihil is. Daarom is het ontoelaatbaar dat sommige landen die zichzelf beschaafd noemen (zoals de Verenigde Staten) op massale en stelselmatige wijze de doodstraf blijven uitvoeren en daarbij onherstelbare, zeer ernstige juridische fouten kunnen maken.
Om die reden heb ik voor het verzoek om een moratorium op de uitvoering van de doodstraf gestemd.
Verslag-Moreira Da Silva (A5-0270/2000)
Het probleem in verband met de temperatuurverhoging van onze planeet is te wijten aan de opeenhoping in de atmosfeer van broeikasgassen, zoals kooldioxide. Dit probleem begint een explosieve omvang te krijgen.
Er zijn sedert de conferentie van Kyoto nog maar goed drie jaar verstreken en nu al waarschuwt het Europees Milieuagentschap dat als de EU zo doorgaat met haar uitstoot, niet alleen de vermindering van de CO2-uitstoot met 8% in de periode 1990-2010 onmogelijk zal blijken te zijn, maar er zelfs een toename zal plaatsvinden. Voor de VS zijn de voorspellingen zelfs nog somberder.
Het probleem is te wijten aan het feit dat alles, zelfs de milieukwaliteit en het klimaat, wordt geofferd op het altaar van het kapitalisme. Het kapitalisme buit de natuurlijke hulpbronnen uit en streeft woekerwinsten na.
Daarom is het niet meer dan normaal dat voor de oplossing van het probleem degenen moeten opdraaien die dit veroorzaken.
De mededeling van de Commissie klopt inhoudelijk niet. Daarin geeft de Commissie immers geen concrete beleidsmaatregelen aan voor de vermindering van broeikasgassen, maar beperkt zij zich, zoals de rapporteur terecht heeft opgemerkt, tot een organigram en een lijst van algemene beleidsmaatregelen.
Zij bevestigt nogmaals haar standpunt dat de hoofdstrategie van de EU in de strijd tegen broeikasgassen gevormd dient te worden door een energiebelasting of een belasting op fossiele brandstof.
Wij zijn het niet met deze maatregel eens omdat het een verdraaide toepassing zou zijn van het sowieso al schijnheilige beginsel van "de vervuiler betaalt" . De kosten van de uitstootvermindering worden dan immers rechtstreeks op de consumenten, en dus op de werknemers, afgewenteld.
Omdat dit probleem uiterst urgent is zou men eventueel een heffing op fossiele brandstof in ogenschouw kunnen nemen, mits deze maatregel een aanvulling is op een geïntegreerd beleid en op maatregelen tot vermindering van de CO2-uitstoot en mits de opbrengst van deze belasting uitsluitend ten goede komt aan de werknemers.
Wij zijn altijd al van mening geweest dat de vermindering van de CO2-uitstoot en de andere broeikasgassen betaald moet worden door de daadwerkelijke vervuilers, dat wil zeggen door de grote industrieën. Laten zij maar wat van hun woekerwinsten afstaan.
Wij zijn het overigens met het standpunt van de rapporteur eens dat absolute prioriteit moet worden verleend aan hernieuwbare energiebronnen en aan ondersteuning van het openbaar vervoer.
Wij zijn verder vierkant tegen de handel in vervuilingsrechten tussen ondernemingen en landen. Dit is een immorele en inefficiënte handel.
Wij kunnen er met onze pet niet bij dat een hele markt kan ontstaan van verhandelbare vervuilingsrechten, waar de ene onderneming, in plaats van zijn eigen uitstoot te verminderen, de "resterende" hoeveelheid vervuiling van een andere kan opkopen.
In het kapitalisme kan echter alles gekocht en verkocht worden, zelfs vervuiling.
De Europese afgevaardigden van de Communistische Partij van Griekenland zijn tegen de mededeling van de Commissie. Wij hebben wel waardering voor een aantal positieve opmerkingen van de rapporteur en daarom stemmen wij niet tegen het verslag, maar onthouden wij ons van stemming.
. Opwarming van de aarde en extreme weersomstandigheden worden in toenemende mate veroorzaakt door industrie, landbouw en vervoer.
Desondanks hebben de regeringen van de rijkste landen met de meeste uitstoot van fossiele verbrandingsproducten verzuimd deze uitstoot drastisch terug te dringen.
Terecht vindt de rapporteur het oorspronkelijke voorstel van de Europese Commissie onvoldoende.
Kyoto ging ervan uit dat de rijke landen zelf hun lucht schoonhouden, al mogen ze in beperkte mate de uitstoot die ze elders helpen terugdringen, bijboeken op hun eigen resultatenlijst.
De lidstaten zelf zullen hun uitstoot van CO2 en andere broeikasgassen drastisch moeten terugdringen door de nadruk te leggen op hernieuwbare energie, openbaar vervoer en terugdringing van het autoverkeer.
Het sterk gegroeide en goedkope vervoer van goederen over de weg leidt vooral tot verplaatsing van vervuilende industrie van rijkere naar armere landen.
Kernenenergie is geen alternatief, want ook die warmt de wereld op, stoot broeikasgassen uit en laat andere, nauwelijks afbreekbare afvalproducten na.
Ik vrees dat de komende klimaatconferentie zal worden misbruikt om de eerder afgesproken reductieverplichting van 5,2 % voor de rijke landen te matigen.
Het verhandelen van emissierechten is misschien interessant als experiment, maar niet als echte oplossing.
Verslag-Moreira Da Silva (A5-0271/2000)
Wij zijn voorstander van iedere belastingmaatregel die tegen de belangrijkste vervuilers, de grote industriële bedrijven, getroffen wordt. Ik denk hierbij met name aan de luchtvervuiling.
Wij hebben ons evenwel van stemming onthouden omdat de heffing bespottelijk laag is en het bovendien niet moeilijk is deze belastingmaatregel te ontduiken. Hierdoor kan de heffing gezien worden als enkel een bescheiden premie in ruil voor het recht om te mogen vervuilen.
Om de vervuiling daadwerkelijk een halt toe te kunnen roepen, zullen er dwingende maatregelen getroffen moeten worden. Desnoods moet het vervuilende bedrijf in beslag genomen worden.
Geen enkel bedrijf mag bovendien van de maatregelen worden uitgesloten. Het gaat echter niet alleen om effectieve maatregelen die getroffen moeten worden.
Luchtvervuiling is een wereldwijd probleem dat de gehele samenleving aangaat. Wij kunnen dit probleem dan ook alleen maar op bevredigende wijze oplossen als de samenleving greep heeft op haar economie en niet alleen naar particulier winstbejag streeft.
Ik hecht er zeer aan een stemverklaring af te leggen over dit verslag, waar ik overigens voor heb gestemd, want ik wil u graag vragen, mevrouw de Voorzitter, of we wel zeker weten dat de geconstateerde klimaatveranderingen door de mens, de industrialisering en de uitstoot van stoffen in de atmosfeer worden veroorzaakt. Dat vraag ik mezelf ook af.
Waren er duizend, tweeduizend jaar geleden, toen er nog geen industrie was, dan geen aardbevingen, stortregens en andere natuurrampen?
Mevrouw de Voorzitter, wanneer was de zondvloed?
Hoeveel industrie was er toen en hoeveel auto' s reden er?
Ik zou willen dat we ons afvroegen of deze klimaatveranderingen echt aan de moderne maatschappij en de industrie te wijten zijn.
Het is een goede zaak dat ons Parlement zich nogmaals over de oorzaken van de klimaatsveranderingen op onze planeet buigt en uitspreekt.
Het gaat hier om een bijzonder ernstig vraagstuk dat op zeer korte termijn moet worden aangepakt omdat het ons allen aangaat. Ademen we immers niet allen dezelfde lucht in en worden niet alle continenten getroffen door stormen, buitensporige regenval en watertekorten?
Wij moeten de ontwikkelde landen - de huidige vervuilers - en de minder ontwikkelde of onderontwikkelde landen - de toekomstige vervuilers - doordringen van de ernst van dit vraagstuk.
Iedere poging om de mensen van deze problematiek bewust te maken dient te worden gestimuleerd.
Dat is het belang van onze resolutie waarvoor ik mij heb uitgesproken.
De geïndustrialiseerde landen dienen de strijd aan te binden tegen het broeikaseffect. Dat is hun plicht jegens de volkeren van de derde wereld, die de gevolgen van het wereldwijde opwarmingsproces reeds met hun leven moeten bekopen.
Door een internationale markt van CO2-emissierechten te creëren, zullen de westerse landen zich van hun verantwoordelijkheden kunnen ontdoen door bijvoorbeeld fictieve emissierechten van Rusland te kopen of projecten in de zuidelijke landen te financieren. Of die projecten beantwoorden aan de ontwikkelingsbehoeften van deze landen, en of er een manier bestaat om te meten of de uitstoot daadwerkelijk is afgenomen, speelt dan geen enkele rol.
Vervuiling is echter geen handelswaar.
Als we van vervuiling een bron van winst maken, zetten we de deur open voor iedere vorm van misbruik.
In de ontwerpresolutie wordt gepleit voor invoering van een systeem dat de handel in broeikasemissierechten mogelijk moet maken terwijl "de technische en juridische aspecten nog niet zijn verkend" en " het functioneren en de doelmatigheid van het systeem nog moeten worden getoetst" .
Er wordt geen enkele controle- of sanctiemogelijkheid voorgesteld.
Bovendien wil men de ontwikkeling van kernenergie en de koolstofputten buiten de berekeningen over de emissiereductie houden.
De Europese Unie moet zichzelf onverwijld de middelen geven om haar toezeggingen na te kunnen komen. Ze dient hiertoe een ambitieus Europees programma ter bestrijding van het broeikaseffect aan te nemen dat veel verder reikt dan het beleid en de maatregelen die in de resolutie worden voorgesteld.
Er moet met name actie worden ondernomen op het vlak van de vervoersector.
Verslag-Lund (A5-0197/2000)
Mevrouw de Voorzitter, bij de stemming over het verslag-Lund heb ik me onthouden.
Ik heb me onthouden omdat ik heb gezien dat er in dit verslag, net als in veel andere trouwens, niet goed genoeg wordt opgelet en er niet hard genoeg wordt gewerkt wanneer er onderzoek wordt gedaan, zoals bij het verslag over de bestrijding van endocriene stoornissen.
In Bergamo, waar ik vandaan kom, lijden helaas veel mensen aan een schildklieraandoening waarvan de oorzaak onbekend is.
Het geld voor onderzoek in alle vijftien lidstaten van de Europese Unie zou op elkaar moeten worden afgestemd en gecoördineerd.
We moeten bezuinigen en niet onnodig veel geld uitgeven!
Kort gezegd komt de zojuist aangenomen resolutie over hormoonontregelende stoffen erop neer dat er veel te weinig bekend is over de schadelijke effecten, dat het Europees Parlement meer onderzoek wil en dat er maatregelen genomen dienen te worden op basis van het voorzorgbeginsel.
Hoewel ik voor de resolutie gestemd heb, wil ik hier toch een paar kanttekeningen bij plaatsen.
Ik ben het met de rapporteur eens dat de argumenten in deze discussie gebaseerd moeten zijn op feiten.
Ik deel echter niet zijn opvatting dat de maatregelen een afspiegeling dienen te zijn van de bezorgdheid onder de burgers.
De gewone burger zal meestal niet in staat zijn een adequate risicobeoordeling te maken.
In de moderne maatschappij met al zijn gebruiksgoederen, zoals vele apparaten, hebben we materialen en stoffen nodig die zeer specifieke eigenschappen hebben.
Alle mensen, of zo u wilt bijna alle mensen, accepteren en gebruiken deze producten.
De stoffen en materialen in deze producten brengen echter wel een risico met zich mee.
Zoals iedereen kan weten, is het hele leven doortrokken met risico's en onzekerheden.
De kunst van het leven is om verstandig met deze risico's en onzekerheden om te gaan.
Nog steeds is de wetenschap niet zover dat een direct verband tussen deze chemische stoffen en veranderingen in de menselijke hormoonhuishouding duidelijk en overtuigend is aangetoond.
Dat neemt niet weg dat ik ingenomen ben met de aandacht voor dit onderwerp.
De mogelijke effecten van deze stoffen zijn niet gering.
Als het werkelijk zo is dat deze chemische stoffen een toename van bepaalde soorten kanker veroorzaken, de vruchtbaarheid doen dalen of het ongeboren leven bedreigen, dan moet daar wat aan gedaan worden.
Het menselijk leven is het waard om beschermd te worden.
Uit voorzorg daarvoor is het goed dat we duidelijkheid krijgen over deze stoffen.
Overeenkomstig het voorzorgbeginsel dient de mogelijke schadelijkheid van gevaarlijke stoffen, materialen en producten van een wetenschappelijke basis te worden voorzien.
Hierbij zijn zowel beperking als aanvaarding van een bepaald risico van belang.
Voor het eenvoudigweg verbieden van stoffen om hiermee elk mogelijk risico uit te sluiten, voel ik weinig.
Het gevaar is dat er een heksenjacht geopend zal worden op allerlei stoffen, zonder dat daar een wetenschappelijke basis voor is.
Daarnaast is de omkering van de bewijslast niet op zijn plaats.
Om het voorzorgbeginsel juist te hanteren, dienen we bovendien te weten wat de schadelijke effecten van eventuele alternatieven zijn.
In algemene lijnen gaan de Europese afgevaardigden van de Communistische Partij van Griekenland akkoord met de elementen die opgenomen dienen te worden in het zesde programma voor onderzoek. Alle aanvankelijke doelstellingen daarvan, zoals de instelling van comités, de ontwikkeling van tests, de verbetering van het toezicht op hormoonontregelde stoffen in het milieu, gaan de goede kant uit.
Wij willen echter de aandacht vestigen op de vaststelling van een algemeen aanvaardbare definitie van het begrip "hormoonontregelende stoffen" . Daarin moeten volgens ons ook de effecten van nucleaire straling worden opgenomen (ongelukken, afval van vreedzaam en militair gebruik van kernenergie, ongehinderde en onvoorwaardelijke toegang van gemachtigde wetenschappelijke comités tot industrieel gebruik).
Wij weten bijvoorbeeld dat door kernstraling schildklierkanker kan worden veroorzaakt. Daarbij wijzen wij op het gebruik van uraniumbommen in Joegoslavië.
Eveneens moet een nauwkeurig kader worden vastgesteld voor onderzoek, normalisering van tests en samenwerking tussen de verschillende wetenschappelijke groepen, teneinde geloofwaardige resultaten te kunnen bereiken.
Ook moeten versterkte inspanningen worden ondernomen voor nauwkeurig onderzoek naar de stoffen die ervan verdacht worden hormoonontregelend te zijn. Misschien is daar een wetgevend kader voor nodig.
De voorlichting van de publieke opinie, de consumenten en de personen die beroepsmatig in aanraking komen met stoffen die eventueel hormoonontregelend werken (landbouwers, industriewerknemers en andere werknemers) moet een van de hoofddoelstellingen zijn. Voorlichting zal van doorslaggevend belang zijn voor het welslagen van de inspanningen.
Ook moet het voorzorgsbeginsel op grond van artikel 130 P van het EG-Verdrag (controle en terugtrekking van bekende en verdachte hormoonontregelende stoffen en ontwikkeling van schadeloze alternatieve stoffen) worden toegepast.
Aangezien er geen enkele regelgeving over hormoonontregelaars bestaat, zou er tenminste een ontwerpresolutie over dit complexe vraagstuk aangenomen moeten worden.
In het kader van het voorzorgbeginsel is het van belang dat we tenminste de ontregeling van het hormoonsysteem van mens en dier bestuderen en inventariseren, studies valideren en het causale verband aantonen tussen enerzijds bepaalde producten en anderzijds bepaalde bestaande afwijkingen bij mens en dier (verminderde vruchtbaarheid, misvormingen, kanker, enzovoort). In de tekst wordt overigens met geen woord gesproken over transparantie.
De besluitvormers in de particuliere en openbare sectoren zullen pas actie ondernemen als ze hiertoe door de publieke opinie gedwongen worden.
Telkens wanneer er nieuwe verdachte producten worden ontdekt, dient de lijst met producten die vermoedelijk hormoonontregelaars bevatten bij de burgers en de in de gezondheidszorg werkzame mensen onder de aandacht te worden gebracht.
Voorts dienen we de bedrijven die verdachte producten gebruiken aan de normen te onderwerpen die ook op medicijnen van toepassing zijn. Dit betekent dat bedrijven moeten kunnen aantonen dat deze producten onschadelijk zijn in het geval dat ze door de Europese deskundigen als verdacht worden aangemerkt.
Er dienen dus snel dwingende maatregelen te worden voorgesteld op basis waarvan we deze producten de komende jaren uit omloop kunnen halen.
De stemming is gesloten.
Retailbetalingen in de interne markt
Aan de orde is het debat over het verslag (A5-0283/2000) van mevrouw Peijs, namens de Economisch en Monetaire Commissie, over de mededeling van de Commissie aan de Raad en het Europees Parlement over retailbetalingen in de interne markt (COM(2000) 36 - C5­0103/2000 - 2000/2018 (COS)).
Mevrouw de Voorzitter, in 2002 zal iedere burger in de eurozone de euro in handen hebben en bepaalde voordelen verwachten van zijn nieuwe munteenheid.
Die voordelen zijn er niet zo maar.
Je moet er iets voor doen om ze binnen te halen.
De mededeling van de Commissie over retailbetalingen wil ik in dat licht zien.
Wat moeten wij met z'n allen doen om ervoor te zorgen dat de Europese burger, die zijn eigen vertrouwde munt heeft opgegeven, ook inderdaad voordeel heeft van zijn nieuwe munt.
Wij moeten eenvoudig de overmakingen goedkoper, sneller en veiliger maken.
Ik verwacht dan ook zonder meer van de Commissie dat zij de aanbevelingen tot veranderingen van de richtlijn van 1997, die ik namens het Parlement in mijn verslag doe, pijlsnel zal omzetten in een formele wijziging van de richtlijn.
Waar gaat het om?
Kern van het probleem is dat het overmaken van kleine bedragen nog steeds leidt tot grote irritaties bij het midden- en kleinbedrijf en bij individuele burgers.
Oorzaak: de hoge kosten en de lange tijd die ermee gemoeid is.
Conclusie: de richtlijn van 1997 heeft niet genoeg effect gehad.
Wij moeten verder gaan.
De consument en het MKB profiteren niet genoeg van de interne markt, die door de invoering van de euro is voltooid.
Een oplossing die dit verslag aandraagt, is dat de infrastructuur voor dit grensoverschrijdende betalingsverkeer sterk moet worden verbeterd.
Het blijkt dat er op dit moment een aantal handelingen nog handmatig verricht wordt en dat leidt tot hoge kosten en lange doorlooptijden.
Ik roep de banken dan ook op om op zo kort mogelijke termijn alle nodige maatregelen te nemen, zodat de verwerking van grensoverschrijdende betalingen volledig geautomatiseerd en dus veel goedkoper kan verlopen.
In mijn verslag noem ik onder andere systemen zoals IBAN, SWIFT, STEP 1 en IPI.
Deze systemen kunnen het betalingsverkeer tussen banken in verschillende landen makkelijker, sneller en goedkoper maken. De banken moeten dan wel met hun klanten communiceren om hun duidelijk te maken dat naast het vaste BTW-nummer ook hun IBAN-nummer voortaan op hun briefpapier vermeld moet worden.
Dit standaardiseringsproces kan niet zonder coördinatie.
Daarom hebben wij een amendement ingediend waarin de Europese Centrale Bank ertoe wordt opgeroepen deze coördinatie zeer snel op zich te nemen, uitgaande van de door het Verdrag aan de bank opgelegde verantwoordelijkheid voor betalingssystemen.
Wij vragen de Europese Centrale Bank twee zaken te regelen.
In eerste instantie om een Europees standaardformat voor gegevensoverdracht te ontwikkelen.
Eigenlijk kan dat heel snel, want dat format is er al.
Dit ter vervanging van het nationale format dat nu al overal gebruikt wordt.
In tweede instantie om een Europees banknummer te creëren, bijvoorbeeld het IBAN.
Een belangrijk punt hierbij is dat dergelijke geharmoniseerde formats door iedereen in de eurozone gebruikt worden.
Misschien moeten wij wel overwegen om ze verplicht op te leggen als het niet snel genoeg gaat.
Dit automatiserings- en standaardiseringsproces moet volgens mijn verslag drie maanden voor de invoering van de euromunten en -biljetten klaar zijn.
Dat zou een ideale situatie zijn.
De banken houden evenwel vol dat dat onmogelijk is.
Redelijkerwijs stel ik op dit vlak een amendement voor dat zegt dat de banken op 1 januari 2002 klaar moeten zijn.
Zo kan de consument op het moment dat hij daadwerkelijk de euro in handen krijgt meteen profiteren van de verandering in het grensoverschrijdende betalingsverkeer.
De totale kostenverlaging van overmakingen tot ongeveer het niveau van de kostprijs voor binnenlandse betalingen kan niet alleen door toedoen van de banken bereikt worden.
Zij hebben daarbij hulp nodig van de lidstaten.
Immers, tot nu toe zijn de banken door de lidstaten verplicht om grensoverschrijdende betalingen boven de 12.500 euro te melden aan hun centrale bank, dit met oog op de betalingsbalansstatistieken.
Dit werk is niet te standaardiseren en wordt derhalve handmatig gedaan.
Een zeer kostbare zaak die met één markt en één munt totaal overbodig geworden is.
In Frankrijk houdt men ook niet bij hoeveel francs er van Parijs naar Auxerre gaan. Waarom zouden zij?
Bovendien vormen volume en aantal van de retailbetalingen slechts een gering percentage van de in totaal overgemaakte bedragen.
Uw rapporteur is ervan overtuigd dat er geen bezwaar hoeft te bestaan tegen afschaffing van de rapportageverplichtingen tot aan het volledige bedrag van de richtlijn, namelijk 50.000 euro.
Het verlies aan gegevens voor de betalingsbalansstatistieken door deze verandering is miniem.
Een hierop aansluitende verandering is dat de money back guarantee verhoogd moet worden naar 50.000 euro.
Op dit moment worden de banken bijna beloond als zij uw geld kwijtraken.
Maakt u 30.000 euro over en de bank raakt dat geld kwijt dan hoeft de bank u maar 12.500 euro terug te betalen.
Banken moeten natuurlijk helemaal geen geld kwijtraken en zij moeten garant staan voor hun organisatie.
Daarom stellen wij voor de limiet van de money back guarantee te verhogen tot 50.000 euro, het bedrag van de richtlijn.
Volgens de banken raakt er nooit iets kwijt, dus dat kan nooit een punt zijn.
Een laatste punt is dat ik de consumenten meer mogelijkheden wil geven om geld over te maken.
Het gaat daarbij om consumenten in nood of een consument zonder bankrekening.
Ik vraag de Europese Commissie te onderzoeken of bedrijven als Moneygram en Western Union ook onder de tweede bankrichtlijn zouden kunnen vallen.
Hierdoor zouden deze bedrijven zich vrij kunnen vestigen in de hele Europese Unie, ook al zijn het geen banken.
Natuurlijk worden aan deze bedrijven dezelfde zware eisen gesteld op het gebied van veiligheid en witwassen.
Ik hoop dat dit verslag de banken genoeg stimuleert om door te gaan op hun innovatiepad naar een beter functionerend grensoverschrijdend betalingsverkeer.
Maar om de banken absolute zekerheid en duidelijkheid te geven bij hun zware investeringsprogramma verwacht ik van de Commissie per kerende post een wijziging van de richtlijn.
Mevrouw de Voorzitter, sinds de opening van de grenzen tussen de lidstaten van de Europese Unie maken steeds meer bedrijven gebruik van de mogelijkheid die deze gemeenschappelijke markt biedt.
Hierbij hebben wij moeten vaststellen dat aan de ene kant het goederenverkeer aanzienlijk makkelijker verliep, maar dat aan de andere kant de daarmee gepaard gaande betalingen nog steeds met zeer grote hindernissen en kosten waren verbonden.
Uit de eerste studie die op verzoek van de Economische en Monetaire Commissie over dit onderwerp is uitgevoerd, bleek dat bij grensoverschrijdende overmakingen van meer dan DM 1.000 de kosten gemiddeld 25% bedroegen, in sommige gevallen zelfs 75%.
U moet zich voorstellen dat hiervan in eerste instantie het midden- en kleinbedrijf de dupe is.
De ambitie die wij als Europese parlementariërs bij de opening van de markten tussen de lidstaten van de Europese Unie altijd hebben gehad, was niet om grote ondernemingen toegang te verlenen, die ze immers allang hadden, maar om deze grote Europese markt te openen voor het midden- en kleinbedrijf.
Daarom ben ik onze rapporteur, Karla Peijs, buitengewoon dankbaar voor de hardnekkigheid waarmee zij dit doel al vele jaren voor ogen heeft, namelijk om de kosten van het betalingsverkeer tussen de lidstaten van de Europese Unie te verlagen.
Ik constateer dat hier al het een en ander is gebeurd, dat de kosten van de overmaking gemiddeld aanzienlijk lager zijn dan bij de opening van de grenzen tussen de lidstaten. Evengoed stel ik vast dat ze nog altijd veel te hoog zijn en dat hier meer moet gebeuren.
De banken zeggen ons telkens weer, en niet helemaal zonder reden, dat de noodzakelijke voorzieningen om dergelijke overmakingen uit te voeren, de girosystemen die in elk van de thuismarkten afzonderlijk bestaan, op Europees niveau nog steeds niet volledig in orde zijn gemaakt.
Hier moeten nog grote inspanningen worden verricht.
Ik zeg dit niet alleen tegen de Europese Centrale Bank, maar ook tegen de diverse bankfederaties die er in de Europese Unie zijn.
Wij streven niet naar één systeem van overmaking, dat zou dan weer een monopolie zijn, maar wij willen wel dat er concurrentie ontstaat tussen verschillende systemen die door verschillende banken en bankfederaties worden opgesteld. Deze concurrentie zal uiteindelijk een gunstige uitwerking hebben voor de burgers en het midden- en kleinbedrijf.
Mevrouw de Voorzitter, ik juich het verslag van de rapporteur van harte toe, omdat het de problemen van het grensoverschrijdende betalingsverkeer naar voren brengt.
Van het betalingsverkeer wordt per slot van rekening verwacht dat het de economische integratie in de Europese Unie versterkt en geen kink in de kabel is.
Dat is het tot nu toe nog wel, want de vele klachten uit het midden- en kleinbedrijf, de bezwaren van burgers over de hoge kosten voor overmaking van kleine bedragen zijn aan de orde van de dag.
Bij ons zijn zelfs gevallen bekend waarbij de kosten voor overmaking bij het grensoverschrijdende betalingsverkeer na het invoeren van de euro zijn verhoogd, en daarbij gaat het niet om een klein bedrag.
De maandelijkse cheque aan dochter of zoon in een andere lidstaat van de EU, de grensoverschrijdende overmakingen voor boeken of diensten, hotels of reizen worden extra belast, hoewel het grensverkeer efficiënter en voordeliger zou kunnen worden georganiseerd.
Er wordt zelfs gesproken van de mogelijkheid tot kostenverlaging met 90%, hoewel de banken ons er telkens weer nadrukkelijk op wijzen dat de hoge kostenfactor ligt in de behandeling van de overmaking en niet in het technische proces van het grensoverschrijdende betalingsverkeer.
Nochtans zou het goed zijn geweest als er tegelijkertijd met het TARGET-systeem voor grote betalingen ook een TARGET-systeem voor kleine betalingen en retailbetalingen zou zijn ingevoerd, want technisch is dat mogelijk. Het ontbreekt slechts aan de wil hiervoor, die wel bestond voor de grote betalingen.
Wij Europarlementariërs hebben het ook in de parlementaire commissie ten zeerste betreurd dat het voorstel van de Europese Centrale Bank niet is goedgekeurd.
Ook hier sluiten wij ons aan bij de uitlatingen van de Europese Centrale Bank dat de grensoverschrijdende overmakingen binnen de EU op een dag niet duurder mogen zijn dan die binnen een EU-land.
Wij dringen al vele jaren aan op samenwerking tussen de banken.
Het is tenslotte al mogelijk om een snel, veilig en goedkoop systeem op te stellen, en gelukkig zijn de banken daar nu ook mee bezig; ze zijn op de goede weg.
Maar het zou goed zijn geweest als we de overgangsperiode hadden kunnen gebruiken.
De vele klachten van woedende burgers spreken voor zich, en ik moet zeggen dat juist in deze tijd die klachten natuurlijk niet gunstig zijn om de acceptatie van de monetaire unie te vergroten.
De politieke doelstelling is duidelijk en wordt gesteund door de Europese Centrale Bank: we hebben een Europese ruimte voor betalingen nodig waarin alles net zo goed functioneert als binnen een EU-land.
Kleine klanten zijn evenzeer een deel van de interne markt als grote klanten. Er mag hier niet worden gediscrimineerd.
Ik ben echter van mening dat ook de regeringen nog het een en ander te doen hebben, en ik steun dan ook het verslag van de rapporteur.
De rapportageverplichtingen voor betalingsbalansdoeleinden moeten meteen worden afgeschaft voor grensoverschrijdende kleine retailbetalingen van minder dan 50.000 euro.
Steekproeven zijn inderdaad voldoende.
De Europese Centrale Bank kan daarbij helpen, te weten met het invoeren van een Europees gegevensformaat in het betalingsverkeer en met steun aan het invoeren van een Europees bankcodenummer binnen het internationale IBAN-systeem.
Van belang is dat alle betrokken instanties doen wat ook de Europese Centrale Bank volgens het Verdrag moet doen, namelijk het probleemloos functioneren van de betalingssystemen bevorderen.
De Europese Commissie heeft niet het recht om de hoogte van de bankkosten vast te leggen, maar ze kan wel invloed uitoefenen op de verlaging van de kosten voor overmaking.
Er zijn kosten in de Unie die echt veel van elkaar afwijken, maar deels zijn er ook gelijkaardige kosten.
Dit vormt een beperking van het vrije verkeer binnen de interne markt.
Ik denk dat de Commissie sneller dan tot nu toe eindelijk de resultaten van de onderzoeken moet presenteren, namelijk of er kartelachtige afspraken tussen de banken bestaan.
Belangrijk - en dat benadrukt het verslag terecht - zal de oriëntatie van de consument zijn op elektronische betaalmiddelen. Wij eisen dat er stappen worden ondernomen om inderdaad ook hier een interoperabele standaard voor meerdere valuta' s voor elektronische portemonnees in te voeren.
Dit is tot nu toe in Luxemburg, Frankrijk en Duitsland mogelijk, maar moet uitgebreid en in alle landen van de EU ingevoerd worden.
Ik vind dat dit verslag van groot belang is om de burgers en het midden- en kleinbedrijf daadwerkelijk in de eurozone te integreren en de acceptatie van de Economische en Monetaire Unie te vergroten.
Wij hebben veiligheid, snelheid en ook lage kosten nodig.
In de monetaire unie leven wil ook zeggen op een goed functionerend grensoverschrijdend betalingsverkeer kunnen rekenen - dat is het motto voor de resterende 432 dagen!
Voorzitter, ik wil mij graag aansluiten bij de ferme bewoordingen van de rapporteur en haar uitstekende verslag.
Ik ben ook zeer verheugd dat de Europese Commissie, met name commissaris Bolkestein trouwens ook commissaris Monti, van deze zaak een prioriteit maken.
Consumenten en bedrijven zijn in steeds grotere mate ontevreden over het prijsniveau van de kosten voor grensoverschrijdende banktransacties op de interne markt. Zeer begrijpelijk is dat.
Consumenten betalen veel te veel voor welk soort van grensoverschrijdende banktransacties dan ook, alsook voor cash, kredietovermakingen, creditcards en cheques.
Voor grote bedragen is er een verfijnd netwerk waarin overmakingen net zo snel en net zo goedkoop als binnenlandse transacties worden uitgevoerd.
Echter, de particulier kan nog steeds niet rekenen op voldoende steun en verlaging van kosten en efficiënte verwerking van de kleine bedragen.
Ik wil daarom nogmaals de nadruk leggen op de noodzaak van efficiënte, veilige en goedkope diensten op het gebied van retail-betalingen op de interne markt en ook parallel met de invoering van de euro.
De acceptatie van de euro hangt er ook met name van af of consumenten en bedrijven in staat zijn de eurozone als een interne betalingszone te gebruiken.
Dat consumenten de euro accepteren, is cruciaal.
Op het moment dat de euromunten en bankbiljetten worden geïntroduceerd, op 1 januari 2002, zullen consumenten de munten veelvuldig gaan gebruiken en hoe valt dan voor ons uit te leggen dat er verschillen bestaan in gebruik ook al heb je één munt in één eurozone.
De gedachte dat overmakingen in twee participerende eurozonelanden niet langer gezien worden als een internationale transactie waar internationale kosten mee gemoeid zijn, maar als een nationale transfer dient overal gemeengoed te worden.
Bij de voltooiing van de interne markt zijn de hoge bankkosten een belemmering.
De consument wordt geremd om internationaal te winkelen.
Hij zal bijvoorbeeld niet een abonnement nemen op een buitenlands blad indien de internationale kosten tweemaal de prijs van het blad bedragen, omdat er zulke hoge bankkosten mee gemoeid zijn.
Bij vrij verkeer van kapitaal met de gemeenschappelijke munt horen geen belemmeringen of grote verschillen te bestaan.
Het doel moet zijn één single payment area waar aan grensoverschrijdende betalingen dezelfde voorwaarden verbonden zijn en met dezelfde kosten gepaard gaan als gelden voor binnenlandse transacties.
Dat is in onze ogen het enig mogelijke logische gevolg van de interne markt en één gemeenschappelijke munt.
Bij vrij verkeer van mensen in de eurozone hoort een flexibele arbeidsmarkt.
Indien er nog betalingsbanden bestaan met het thuisland mag dit geen belemmering zijn om in het buitenland te gaan werken.
Het is een feit dat banken in de gehele eurozone zich met betrekking tot de implementatie voor de richtlijn van grensoverschrijdende retailbetalingen zeer terughoudend hebben opgesteld.
Na de implementatie bleef ook een groot deel van de problemen onopgelost.
Nu de omwisseling steeds dichterbij komt, is het echt tijd voor actie, zowel voor banken als voor lidstaten.
Banken moeten zich ertoe verbinden de bestaande normen van rekeningnummering en betalingsinstructies te implementeren.
In deze tijden van moderne technologie zou de elektronische snelweg een uitweg kunnen bieden.
Misschien, nee wat zeg ik allicht, wordt het tijd voor een Internetbank die geen kosten berekent.
Mevrouw de Voorzitter, in het verslag-Peijs over de retailbetalingen in de interne markt herhaalt het Europees Parlement zijn oude eis betreffende de hoge kosten van grensoverschrijdende overmakingen binnen de Unie.
De rapporteur slaat de spijker op zijn kop.
Deze kosten zijn hoog en wij weten allen waarom.
De computersystemen van de verschillende banken in de lidstaten sluiten niet goed op elkaar aan. Daarom zijn er kostbare handmatige handelingen nodig om geld van het ene nationale systeem naar het andere over te maken.
Het is dus niet zo dat bankiers oneerlijk handelen. Het gaat hier om een tijdelijk technisch probleem, dat in de loop der tijd vanzelf zal worden opgelost.
Ik denk dat we het probleem moeten relativeren, temeer daar grensoverschrijdende overmakingen slechts een klein percentage van alle overmakingen vertegenwoordigen.
Volgens de documenten die ik heb geraadpleegd, gaat het om 0,04% à 0,2% van alle overmakingen.
Kortom, het gaat om een zeer klein percentage.
Toch hechten het Europees Parlement en de Commissie er veel waarde aan.
Waarom eigenlijk?
De Europese instellingen doen dit in de eerste plaats omdat ze geneigd zijn hun aandacht te richten op grensoverschrijdende activiteiten. Dit ligt nogal voor de hand.
Het mag echter niet zo zijn dat door deze aandacht voor grensoverschrijdende activiteiten de belangen van een kleine meerderheid boven die van de rest van de burgers geplaatst worden.
Als immers blijkt dat de investeringen die benodigd zijn om de kosten van grensoverschrijdende overmakingen aanmerkelijk te verlagen niet rendabel zijn, omdat ze op een te klein aantal betalers verhaald moeten worden, zullen ze ook worden doorberekend aan de overige klanten, die niets met dit probleem te maken hebben.
Ik ben van mening dat dit niet rechtvaardig en dus ook niet wenselijk is.
Vanuit politiek oogpunt is dit dus zeer discutabel. We moeten niet denken dat als een product om technische redenen veel kost, het opeens gratis ter beschikking kan worden gesteld omdat dat in een richtlijn besloten is.
Laat ik u in herinnering brengen wat we tijdens onze eerste economieles geleerd hebben: een gratis maaltijd bestaat niet.
De volharding van het Europees Parlement heeft nog een andere reden, mevrouw de Voorzitter.
In het verslag-Peijs wordt deze reden in overweging D van de ontwerpresolutie genoemd: "het hoge niveau van de kosten van grensoverschrijdende overmakingen is schadelijk voor het vertrouwen van de consument in de euro".
Ik vraag me af of dat wel waar is.
Op het eerste gezicht houden deze twee vraagstukken geen verband met elkaar.
In werkelijkheid is de burgers enkele jaren geleden voorgehouden dat dit soort kosten met de komst van de euro geheel zouden verdwijnen.
Er werd vanuit gegaan dat de burgers de euro zo sneller zouden accepteren.
Ik heb een kleine brochure meegenomen waarvan er in Frankrijk miljoenen exemplaren op openbare plaatsen, met name in de postkantoren, verkrijgbaar waren. In het hoofdstuk "transactiekosten bij het omwisselen van geld" staat dat de kosten voor het omwisselen van geld in de eurozone strikt genomen zullen verdwijnen.
De argeloze lezer, die niet goed thuis is in het onderwerp, zou geneigd zijn te geloven dat alle transactiekosten voor grensoverschrijdende overmakingen vervallen. In werkelijkheid vormden deze transactiekosten bij het omwisselen van geld maar een zeer klein percentage van het geheel, namelijk enkele procentpunten.
Nu zitten we hier met de gevolgen van de leurhandel die gebezigd is om de euro te verkopen. Dit brengt mij bij de conclusie over dit vraagstuk inzake grensoverschrijdende overmakingen, hetgeen ook als conclusie over de euro in het algemeen beschouwd mag worden, mevrouw de Voorzitter.
U kunt de werkelijkheid met woorden ontkennen en de burgers van alles wijsmaken.
Er komt echter een dag dat u zich zal moeten verantwoorden voor uw vage uitlatingen en leugens.
Mevrouw de Voorzitter, in het voorliggende verslag merk je in vrijwel haast elke paragraaf het kordate karakter dat collega Peijs kenmerkt.
Terecht wordt de bancaire sector aangepakt en stevig vermaand. Want terwijl de belangrijkste technieken en normen beschikbaar zijn, wil het maar niet vlotten met de versoepeling van het grensoverschrijdende betalingsverkeer voor bedragen tot 50.000 euro.
Je zou haast gaan denken dat geen van de commerciële banken er belang bij heeft de huidige wijze van werken te moderniseren.
Ik steun het tweesporenbeleid waarlangs de rapporteur de trage banken tot actie wil aanzetten.
Druk via wetgeving alleen is mijns inziens niet voldoende en zou ook wel eens minder effectief kunnen blijken dan pressie via het ruim baan geven aan concurrerende alternatieven voor het overboeken van geld binnen de eurozone.
Wellicht dat de Commissie heel serieus aandacht wil besteden aan deze laatste mogelijkheid, want het bereiken van tarievendaling langs de weg van vergrote mededinging heeft immers ook haar voorkeur, neem ik aan.
Eén punt vind ik wat overtrokken.
De eis om de tarieven voor het overboeken van geld binnen de eurozone gelijk te trekken met die voor overboekingen binnen een lidstaat zou er weleens op kunnen uitdraaien dat de tarieven voor binnenlandse overboekingen gaan stijgen.
Zeker in Nederland, waar het jarenlang gebruikelijk was dat banken voor binnenlandse overboekingen aan consumenten niets in rekening brachten.
Dit bezwaar neemt niet weg dat ik de rapporteur, collega Peijs, alle lof toezwaai voor haar doortastendheid in dit dossier.
Mevrouw de Voorzitter, commissaris Bolkestein, het onderhavige deskundig opgestelde verslag van mevrouw Peijs is zeer belangrijk voor de consumenten in de eurozone en het vertrouwen in de euro.
Hier in de Vergadering zijn we zelden zo eensgezind geweest over het belang van een verslag.
Ik sluit mij aan bij de zorgen van alle collega's die zojuist hebben gesproken en bij wat ze hebben gezegd.
Nog nooit is de euro zo weinig waard geweest als vanmorgen.
De euro stond toen genoteerd op 0,8240 ten opzichte van de Amerikaanse dollar.
Dat is een nieuw diepterecord.
Wij hebben op dat gebied dus nog veel te doen, maar daarvoor hebben politici minder middelen tot hun beschikking dan voor de retailbetalingen in de interne markt.
Ik wil de Commissie bedanken voor het feit dat zij juridische stappen heeft ondernomen tegen honderdtwintig banken en bankverenigingen vanwege mogelijke afspraken over het in rekening brengen van kosten bij de omwisseling van valuta's.
Dat is een zeer goede actie van de Commissie.
Aan de andere kant heb ik ook wel een beetje begrip voor de banken.
Hoewel wij in het Europees Parlement nu de banken bekritiseren, moet men begrijpen dat grensoverschrijdende betalingen slechts 6% van het hele betalingsverkeer uitmaken. Het ontwikkelen van deze sector is voor de banken dus een dure investering in vergelijking met het te bereiken voordeel.
Vanuit de optiek van de banken is dat dus een probleem. Aan de andere kant is de grootste kostenpost bij grensoverschrijdende overmakingen de handmatige verwerking en daar moet men snel van af zien te komen.
Zoals mevrouw Randzio-Plath al zei, kunnen wij de banken niet met politieke besluiten voorschrijven dat ze de kosten omlaag moeten brengen.
Wat wij kunnen doen is de Europese Centrale Bank dwingen of onder druk zetten de banken direct te betrekken bij een standaardisatiewerkgroep waarin besluiten worden genomen over de technische aspecten waarmee de kosten omlaag gebracht kunnen worden.
Wij kunnen banken niet dwingen verliesgevende zaken te doen, maar als politici kunnen wij het namens de PPE-DE-fractie door de heer Radwan en mevrouw Peijs ingediende amendement steunen. Daarin wordt geëist nog voor eind volgend jaar maatregelen te nemen en het liefst ook al over standaarden te beschikken als de euromunten en -bankbiljetten in gebruik worden genomen.
Mevrouw de Voorzitter, ik vind het erg jammer dat in dit Parlement, waar 85% van de leden hun politieke reputatie hebben ingezet op de euro, er niet meer leden aanwezig zijn bij de discussie over het wel en wee van deze munt.
Wij weten dat het overmaken van geld van het ene naar het andere land van de eurozone 17 keer zo duur is als het overmaken binnen een en hetzelfde land.
De mensen dachten dat met toetreding tot de euro het tenminste goedkoper en gemakkelijker zou worden om geld mee te nemen naar het buitenland.
Wij zien echter dat dit niet het geval is.
De beloofde voordelen zijn niet hard gemaakt. Zoals de Commissie naïef mededeelde tijdens de behandeling van dit verslag in de commissie, zal de situatie ook na de invoering van bankbiljetten en munten niet verbeteren.
Dit is de zoveelste klap voor een zieltogende munt, een munt die bijna elke week een nieuw dieptepunt bereikt op de internationale markt, een munt waarvan de bankpresident continu onder vuur wordt genomen vanwege zijn verkeerd beoordeelde persuitspraken. Een munt ook waarbij, tijdens de enige gelegenheid - het Deens referendum - die Europeanen überhaupt hadden om zich uit te spreken voor of tegen toetreding tot de munt, "nee" werd gestemd.
Wij horen nu dat de drukkers die de bankbiljetten moeten maken, dreigen in staking te gaan.
Het belangrijkste is echter dat het grootste voordeel dat de Euro-enthousiastelingen de mensen in Europa hebben beloofd, te weten vermindering van transferkosten, niet hard gemaakt wordt.
Welk voordeel hebben de mensen in de eurozone nu van deze munt die hun door een politieke elite in Europa is opgelegd?
Bij dit project gaat het niet om economie.
Bij dit project gaat het niet om het geven van praktische voordelen aan de Europese burgers.
Dit was en is een stap in de richting van de Verenigde Staten van Europa, in de richting van een politiek project.
Wij zien dat dit project niet bij machte is de overgrote meerderheid van gewone mensen in de eurozone voordelen te bieden.
Mevrouw de Voorzitter, mijnheer de commissaris, beste collega' s, om te beginnen zou ik mevrouw Karla Peijs van harte willen danken voor haar verslag en haar vasthoudendheid om successen voor de burgers te behalen.
Op 1.1.2002 wordt de euro ook voor de burger realiteit, hij heeft de euro dan immers in zijn eigen portemonnee.
De kosten voor een grensoverschrijdende overmaking van 100 euro binnen de markt bedragen gemiddeld 17,10 euro, een veelvoud van de kosten voor nationale transacties.
De euromarkt zal ook in de toekomst als een interne markt worden gezien, en de burger begrijpt niet dat in deze ruimte, waarin er geen wisselrisico' s meer zijn en elektronische betaalmiddelen met Internetbankieren steeds vanzelfsprekender worden, een overmaking van München naar Salzburg aanzienlijk duurder is dan een overmaking van München naar Kiel.
De voordelen van de euro moeten duidelijk worden gemaakt aan de burger, ook aan het midden- en kleinbedrijf. Vooral omdat we momenteel problemen hebben met de acceptatie van de euro en velen het gevoel hebben dat grote ondernemingen en banken ervan profiteren, maar de normale burger niet.
Voor mij telt ook het argument niet dat er nu maar heel weinig grensoverschrijdende betalingen in euro' s in de interne euromarkt worden gedaan.
Dat is het kip-of-het-ei verhaal.
Wij merken het als parlementsleden in Brussel immers zelf, maar ook onze medewerkers, dat we vanwege de hoge eurokosten geen grensoverschrijdende betalingen doen.
Ik ben er vast van overtuigd dat deze, als de kosten dalen, met sprongen zullen stijgen en de mensen van deze mogelijkheid gebruik zullen maken.
Ik juich het toe dat de Commissie druk op de banken blijft uitoefenen en deze mogelijkerwijze nog zal opvoeren met haar procedure tegen 120 banken.
Ook de Europese Centrale Bank zou meer druk moeten uitoefenen.
Het voorstel van collega Peijs en mij beoogt ook de banken rond de tafel te krijgen, niet om bepalingen op te stellen, maar omdat wij vanuit de politiek niet meer druk kunnen uitoefenen.
Wij willen geen prijsregulering op dit gebied, maar we moeten deze ten minste coördineren.
De Europese Centrale Bank is zeer geschikt om de invoering van Europese gegevensformaten en bankcodenummers te bevorderen.
Ik hoop ook dat de lage prijzen niet ineens pas over vijf jaar komen, maar geleidelijk, en dat de eerste vorderingen al zichtbaar zijn in 2002.
Uiteindelijk zullen we ons doel hebben bereikt, als de banken bij de consument reclame maken met lage bankkosten voor grensoverschrijdende betalingen.
Dan hebben we een echte markt op dit gebied.
Mevrouw de Voorzitter, ik zal Engels spreken om mevrouw Villiers een antwoord te geven. Zij sprak over de voordelen en de mogelijke nadelen van de euro.
Ofschoon dit een veel besproken onderwerp is in deze dagen, valt dit niet onder mijn bevoegdheid.
Ik zal haar opmerkingen doorgeven aan mijn collega, de heer Solbes Mira, die zich bezighoudt met macro-economische vraagstukken.
Ik voel geen behoefte iets aan dit debat toe te voegen.
Ik wil de zaken niet vertroebelen.
Mevrouw de Voorzitter, ik zou graag willen beginnen met mevrouw Peijs van harte te danken voor haar uitstekende verslag over de totstandbrenging van een eengemaakte, uniforme ruimte voor betalingen.
Na de voltooiing van de interne markt en de invoering van de eenheidsmunt hebben wij thans meer dan ooit behoefte aan een eengemaakte ruimte voor betalingen.
In de toekomst mogen grenzen geen rol meer spelen.
Op termijn mag er zelfs in het geheel geen verschil meer bestaan tussen een grensoverschrijdende en een binnenlandse betaling.
Het verwezenlijken van deze doelstelling zal ons en ook u nog vele jaren werk kosten.
In dit verband zou ik uw aandacht willen vestigen op de datum 1 januari 2002.
Die datum moet als een uiterst belangrijke en symbolische mijlpaal worden beschouwd in de opbouw van de Europese Unie, zeg ik nu ook aan het adres van mevrouw Villiers.
Op die bewuste datum, 1 januari 2002, zullen alle burgers van het eurogebied immers dezelfde muntstukken en bankbiljetten in hun portemonnee hebben.
Na het Europese paspoort is dit het tweede tastbare en in het leven van alledag voelbare bewijs dat wij allen tot de Europese Unie behoren.
Wij moeten er dus alles aan doen om die nieuwe fase te doen slagen.
Immers, als de systemen voor het verrichten van grensoverschrijdende betalingen even duur blijven als vandaag, komt de geloofwaardigheid van het nieuwe stelsel van muntstukken en bankbiljetten op de helling te staan.
Daarom is het van het allergrootste belang dat ruim voor 1 januari 2002 een hele reeks maatregelen wordt genomen, zodat deze van kracht zijn wanneer de nieuwe muntstukken en bankbiljetten hun intrede doen.
De Commissie zal alle in het verslag gedane voorstellen onder de loep nemen.
Wij zullen vooral de problemen op het gebied van de mededinging nauwlettend bestuderen.
Te dien aanzien, zou ik in antwoord op opmerkingen van mevrouw Kauppi en ook van mevrouw Randzio-Plath die helaas de vergadering heeft moeten verlaten, willen zeggen dat de Commissie onderzoeken heeft gedaan naar mogelijke afspraken tussen banken.
Dat onderzoek heeft plaatsgevonden in februari 1999.
De Commissie heeft verklaringen van bezwaar gestuurd naar banken in zes lidstaten.
Dat is gebeurd in juli van dit jaar en de lidstaten zijn Portugal, Ierland, België, Finland, Nederland en de Bondsrepubliek Duitsland. De procedures die daarmee samenhangen zijn nu aan de gang.
Dat onderzoek naar de kosten die bij grensoverschrijdende betalingen in rekening worden gebracht, is nu gaande.
Meer in het algemeen is de Commissie van oordeel dat de technologische ontwikkeling het mogelijk maakt de concurrentie op dit terrein van het betalingsverkeer te intensiveren, want concurrentie leidt natuurlijk tot lagere kosten.
Wij zullen over dat onderwerp van gedachten wisselen tijdens een grote rondetafelconferentie die op 9 november aanstaande in Brussel zal plaatshebben.
In de zomer van 2001 zal de Commissie voorts met een verslag komen over de verbetering van het grensoverschrijdende betalingsverkeer.
In dat verslag, zeg ik nu zeer direct tegen mevrouw Peijs, zullen wetgevingsvoorstellen worden gedaan tot wijziging van de richtlijn uit 1997 die vorig jaar van kracht is geworden.
Ik zeg dat zeer direct aan het adres van mevrouw Peijs, omdat ik weet dat zij prijs stelt op een helder antwoord op dit punt.
Ik zeg haar dus toe dat de Commissie nadat dat verslag is vervaardigd - en dat is niet per kerende post zoals mevrouw Peijs heeft gevraagd, maar in ieder geval toch redelijk snel - zal komen met wetgevingsvoorstellen dienaangaande.
Bij die gelegenheid zullen wij het ook hebben over verkorting van de termijn voor de uitvoering van grensoverschrijdende overmakingen waarop in het verslag van mevrouw Peijs wordt aangedrongen.
Op dit ogenblik reeds vinden in 85% van de gevallen overmakingen van geld plaats binnen drie dagen.
Het gaat er natuurlijk om die 85% te verhogen tot 100%.
Daartoe probeert de Commissie invloed uit te oefenen op banken.
Nogmaals, dat zal nog enige tijd op zich laten wachten, maar het voorstel van mevrouw Peijs om de periode terug te brengen tot de helft zal de Commissie dus volgende zomer een uitspraak doen.
Zij zal trachten om aan de verlangens van uw vergadering tegemoet te komen.
In het verslag van de rapporteur wordt voorts het accent gelegd op de statistische aangiften die banken bij elke grensoverschrijdende overmaking moeten doen.
Die aangiften zijn verplicht gesteld door de lidstaten en niet door de Commissie.
Wij zijn van oordeel dat deze vorm van vergaring van statistische gegevens over het interne betalingsverkeer van de Unie een overblijfsel is uit het verleden, dat in een geïntegreerde, eengemaakte ruimte niet meer te rechtvaardigen is en dat een belemmering vormt voor de goede werking van de markt.
Ik hoop dan ook dat de lidstaten snel over zullen gaan tot een actualisering van hun systemen voor de vergaring van statistische gegevens.
De Commissie staat eveneens volledig achter de voorstellen van het Europees Parlement om het elektronisch betalen aan te moedigen.
Belangrijk in dit verband is evenwel dat de technische en juridische veiligheid gewaarborgd is, vooral wat betreft het zogenaamd direct debiting.
De Commissie is het daarentegen niet eens met het verslag van de Commissie juridische zaken en interne markt, want deze commissie verzoekt ons immers een wetgevingsinitiatief te nemen om de kosten voor grensoverschrijdende betalingen gelijk te schakelen met de kosten voor binnenlandse betalingen.
Met het principe daarvan kunnen wij ons natuurlijk akkoord verklaren, maar niet met de voorgestelde werkwijze.
Wij zijn, zoals bekend, voorstander van vrije concurrentie, maar niet van administratieve prijsregulering.
Bovendien, zoals zeer terecht opgemerkt door de heer Blokland, zou een dergelijke maatregel onmiddellijk een averechts effect kunnen hebben, want de kosten van binnenlandse betalingen zouden direct worden opgetrokken.
Ik denk niet dat consumenten die nooit grensoverschrijdende overmakingen verrichten dat op prijs zouden stellen.
Daarmee ben ik gekomen aan het einde van mijn korte uiteenzetting over het gevolg dat de Commissie voornemens is te geven aan het verslag van mevrouw Peijs.
Ik hoop dat aan de oproepen die u met name tot de bankwereld hebt gericht gehoor zal worden gegeven.
De Commissie en de Europese Centrale Bank voeren een permanente en vaak moeizame dialoog met het bankwezen om tot tastbare resultaten te komen, en uw steun is daarbij van harte welkom.
Voorzitter, ter geruststelling van de commissaris. Het verslag van de Juridische Commissie is dus niet opgenomen als stuk in het verslag van de EMAC.
Het Parlement in zijn wijsheid is het geheel met u eens.
Voorzitter, ik ben mevrouw Peijs erkentelijk voor die laatste opmerking, die wordt als zodanig ook door de Commissie aanvaard, dus wat dat betreft blijven wij bij de vaststelling dat de Commissie het eens is - in alle opzichten zelfs - met het verslag van mevrouw Peijs.
Het debat is gesloten.
De stemming vindt vandaag om 18.00 uur plaats.
(De vergadering wordt om 13.00 uur onderbroken en om 15.00 uur hervat)
Meerjarenprogramma voor ondernemingen en ondernemerschap (2001-2005)
Aan de orde is het debat over het verslag (A5-0267/2000) van mevrouw Montfort, namens de Commissie industrie, externe handel, onderzoek en energie, over het voorstel voor een besluit van de Raad betreffende een meerjarenprogramma voor ondernemingen en ondernemerschap 2001-2005 (COM(2000) 256 - C5-0274/2000 - 2000/0107(CNS)).
Mijnheer de Voorzitter, mijnheer de commissaris, waarde collega's, iedereen kent ze wel: die telkens terugkerende teleurstellingen waartegen je je niet kunt wapenen, maar waarover je van tijd tot tijd je verontwaardiging moet uiten om aan te geven dat je je er niet bij neerlegt en dat onvermogen niet altijd gepaard gaat met onverschilligheid.
Afgaand op de betogen van een aantal collega' s in de commissie, die langer lid zijn van dit Parlement dan ik, krijg ik de indruk dat het meerjarenprogramma voor ondernemingen en ondernemerschap, waarover het Parlement zich voor de vierde keer buigt, tot deze categorie behoort.
Ik krijg veelvuldig te horen dat alle goede intenties welkom zijn, maar laten we er nu eens voor zorgen dat in het volgende verslag over dit onderwerp niet weer opnieuw dezelfde constateringen moeten worden gedaan als in de voorgaande verslagen. De situatie omtrent de Europese ondernemingen zal immers niet daadwerkelijk veranderen.
In de tekst die u vandaag is voorgelegd, worden op veelbelovende wijze de verschillende mogelijkheden onderzocht en oude stokpaardjes achterwege gelaten. De Europese Unie kan bij dit onderzoek een belangrijke rol spelen als ze tenminste haar plaats en rol in dit kader kent.
Er zijn immers nog maar weinig eigenzinnige strijders die zich nog altijd ten onrechte in termen van klassenstrijd over het bedrijfsleven uitdrukken. Bovendien weet iedereen dat nu, aan het begin van het derde millennium, de werkloosheid en het gebrek aan sociale samenhang de belangrijkste problemen van onze samenleving zijn en dat de onderneming een centrale plaats inneemt bij het oplossen van dit vraagstuk.
Het lijkt mij niet overbodig hier in herinnering te brengen dat het bedrijfsleven op zowel economisch als sociaal vlak een ongeëvenaarde plaats inneemt.
Het is immers de belangrijkste motor achter de werkgelegenheid en de sociale integratie. Ook is het in de loop der tijd een zeer belangrijke rol gaan spelen bij het reguliere onderwijs voor jongeren, de permanente educatie en de ruimtelijke ordening.
Het bedrijfsleven gaat immers op zeer doelmatige wijze met deze ruimtelijke ordening om.
Gezien het belang van het bedrijfsleven hebben de vijftien lidstaten tijdens de Top van Feira van juni jongstleden het Handvest voor kleine bedrijven goedgekeurd. Dankzij dit Handvest kunnen er nu aanzienlijke vorderingen worden geboekt.
Het Handvest vormt ontegenzeggelijk de basis voor een ondernemingenbeleid dat daadwerkelijk in dienst van de bedrijven zelf staat. Hoewel we ons niet alleen tot de kleine ondernemingen moeten richten, heeft dit Handvest als bijzonder groot voordeel dat het deze kleine ondernemingen een centrale plaats toebedeelt.
Wij dienen bij ons handelen in eerste instantie uit te gaan van deze kleine ondernemingen. Het Parlement, dat bestaat uit afgevaardigden die regelmatig het land intrekken, dient zich voor dit Handvest uit te spreken.
Het MKB mag niet beschouwd worden als een multinationale onderneming in het klein. We kunnen immers niet uit de problemen van een kleine onderneming afleiden wat de problemen van grote ondernemingen zijn.
We moeten echter wel pragmatisch te werk gaan en de situatie van dichtbij volgen. Daarom dienen we het kleinbedrijf centraal te stellen en niet uit te gaan van een voorstel op basis waarvan we weliswaar de juiste statistieken kunnen opmaken maar geen concreet gebruik van deze statistieken kunnen maken, ook al gebruiken sommigen als excuus dat versnippering op deze wijze voorkomen kan worden.
Het doet me daarom genoegen dat de Commissie industrie, externe handel, onderzoek en energie zich unaniem heeft uitgesproken voor een sectorale benadering van dit vraagstuk. Een dergelijke benadering dient immers gevolgd te worden om de daadwerkelijke en specifieke behoeften van de bedrijven zo nauwkeurig mogelijk in kaart te brengen.
Aangezien er grote verschillen tussen bedrijven bestaan, is een horizontale benadering ontoereikend.
Uiteraard is het een goede zaak om de prestaties van bedrijven onderling te vergelijken en de beste praktijken uit te wisselen, maar deze methoden volstaan niet om het reilen en zeilen binnen de ondernemingen op positieve wijze te beïnvloeden.
Wat moet er dan gedaan worden? Laat ik allereerst drie eenvoudige ideeën opperen.
In eerste instantie moeten we gebruik maken van de bestaande netwerken om kennis op te doen waarmee we een ondernemingenbeleid kunnen ontwikkelen en op doelmatige wijze kunnen uitvoeren. Dit lijkt mij beter dan een situatie waarin het merendeel van de ondernemingen bij het formuleren van zo'n beleid buiten beschouwing wordt gelaten.
Om die reden wordt in het verslag benadrukt dat de branche- en beroepsorganisaties nauw bij dit vraagstuk betrokken moeten worden. Deze organisaties kunnen ons immers veel leren en kunnen ons helpen voorkomen dat we door onze onwetendheid een goed idee in een verkeerde beslissing omzetten.
In tweede instantie moeten we erop toezien dat de toegang tot het ondernemingskapitaal, met name voor de allerkleinste bedrijven, niet verder wordt bemoeilijkt.
Een goede toegankelijkheid tot ondernemingskapitaal is immers van doorslaggevend belang voor het opstarten, ontwikkelen, doorstarten, overdragen en zelfs het overleven van het bedrijf. Wij maken ons in dit opzicht zorgen over een aantal beslissingen dat onlangs genomen is of binnenkort genomen zal worden.
Ik denk hierbij aan de vreemde taakherziening bij zowel de Europese Investeringsbank als het Europees Investeringsfonds, of aan het voorstel voor een richtlijn inzake de eigen middelen van banken, dat hopelijk geen nadelige effecten zal hebben op de mate waarin ondernemingen in staat zijn kredieten te verkrijgen.
Nu de economie meer dan ooit gebaseerd is op kennis en technologische innovatie, is het van groot belang dat de Commissie erop toeziet dat er volop kansen blijven bestaan en worden gecreëerd voor de meest moedige en innoverende ondernemers die bereid zijn risico's te nemen. Zij moeten hun ondernemingsgeest immers in concrete daden kunnen omzetten.
Aangezien ondernemingsgeest niet los kan worden gezien van het begrip verantwoordelijkheid, moet duidelijk worden vastgesteld wat de Europese meerwaarde op het gebied van het ondernemingenbeleid kan zijn.
Bij de politieke koers die gevolgd moet worden dienen de lidstaten op hun verantwoordelijkheden gewezen te worden.
De Raad heeft deze koers in Feira uitgezet met het Handvest voor kleine bedrijven.
We moeten onze inspanningen richten op de coördinatie van het beleid dat in dit kader is vastgesteld en door de lidstaten ten uitvoer is gebracht. Hiertoe moeten alle technische en bestuurlijke obstakels worden weggenomen die het goede functioneren van onze bedrijven onnodig hinderen.
Op deze wijze kan het Handvest een bijzonder heilzame uitwerking hebben.
Ik hoop dan ook dat het Europees Parlement zich net als de Commissie industrie, externe handel, onderzoek en energie unaniem zal uitspreken voor dit programma en zo een duidelijk en sterk signaal zal afgeven aan het bedrijfsleven dat we zo hard nodig hebben.
Waarde collega's, ik wil u bij voorbaat danken voor uw steun aan mijn verslag.
Mijnheer de commissaris, ik weet dat ik op uw energie en vastberadenheid kan rekenen bij de tenuitvoerlegging van dit programma.
We moeten dit programma in verband brengen met de andere communautaire programma's en jaarlijks de balans opmaken, zodat het desgewenst kan worden aangepast.
Op deze wijze kunnen we samen het hoofd bieden aan de vraagstukken van de volledige tewerkstelling en de sociale samenhang.
Namens alle bedrijven, maar ook namens onze samenlevingen, wil ik u hartelijk danken.
Mijnheer de Voorzitter, mijnheer de commissaris, beste collega' s, om te beginnen zou ik mevrouw Montfort willen feliciteren met haar verslag en ook willen danken voor de uitstekende en plezierige samenwerking.
Europa heeft zichzelf tot doel gesteld om in economisch opzicht nummer 1 te worden en daartoe kan het meerjarenprogramma bijdragen.
Maar het is op dit gebied vooral van belang dat men de ondernemersgeest in de samenleving stimuleert, dat jongeren er meer over gaan nadenken om voor zichzelf te beginnen of in kleine bedrijven te gaan werken.
En dat betekent dat wij voornamelijk actief moeten worden binnen het onderwijs.
Tot voor kort dachten veel jonge mensen erover om na hun studie of opleiding ambtenaar te worden of voor grote ondernemingen te gaan werken, die qua structuur erg op een staat lijken.
Hierin moeten we een ommekeer teweegbrengen.
Maar deze ommekeer is ook al merkbaar - veel startende bedrijven worden opgericht door jonge mensen, en wij moeten deze ondernemersgeest stimuleren.
Ik heb drie concrete opmerkingen over dit programma.
Ten eerste: de Commissie is voornemens om een beleid te bevorderen en uit te stippelen dat gunstig is voor ondernemingen.
Hiertoe wil men een vergelijkende evaluatie van prestaties (benchmarking) invoeren, wat zeker een interessant uitgangspunt is.
Wij moeten er echter absoluut op letten dat dit uitgangspunt ook gerealiseerd gaat worden.
Momenteel is het de bedoeling dat deze evaluatie verloopt tussen de EU en de lidstaten, maar dat zal geen juist beeld geven.
Als ik kijk naar Duitsland, het land waar ik vandaan kom, geeft een uniforme statistiek niet de situatie in de regio' s weer.
Zo zijn er bijvoorbeeld tussen Beieren en Mecklenburg-Voor-Pommeren behoorlijk grote verschillen.
Of vergelijken we de agglomeratie Londen met Schotland.
Er zou meer onderscheid moeten worden gemaakt om een beter beeld te krijgen van politiek die gunstig is voor ondernemingen.
Ten tweede: de Commissie denkt erover na om het midden- en kleinbedrijf wat minder te ondersteunen.
Dat is ook een uitgangspunt waarover kan worden gediscussieerd.
De ondersteuning van het midden- en kleinbedrijf zou namelijk tegen de effectiviteit ervan moeten worden afgezet, en daaruit vloeit al de vraag voort in hoeverre dat op Europees niveau in deze vorm mogelijk is.
Als men zich echter op Europees niveau terugtrekt, moet men de regio' s weer meer mogelijkheden geven. In dit verband moet in elk geval de de-minimis regeling eens worden bekeken.
Ook moet de generieke vrijstelling bij subsidies voor het midden- en kleinbedrijf aan een herziening worden onderworpen.
Ten derde: traditionele ondernemingen en e-markt.
Wij maken altijd een onderscheid tussen nieuwe en oude economie.
Bij mij in Beieren is er een onderneming, een meubelmaker, die 70% van zijn omzet intussen via het Internet behaalt.
Is dat oude of nieuwe economie?
Ik denk dat we deze twee terreinen moeten samenvoegen zodat ook de normale, traditionele economische sector tot de nieuwe economie gaat behoren.
Ik heb dienaangaande twee verzoeken aan de commissaris: het eerste is dat de Commissie zich ervoor kan inzetten dat er software wordt ontwikkeld die werkelijk toegesneden is op het midden- en kleinbedrijf en die qua omvang en kosten in het midden- en kleinbedrijf toepassing zal vinden.
Het tweede is dat het DG Ondernemingen, dat een fusie is van de directoraten-generaal voor het midden- en kleinbedrijf en industrie, in toenemende mate MKB-thema' s oppakt en ook een waakhondfunctie heeft in de hele Commissie aangaande MKB-kwesties. Dit directoraat-generaal moet alle wetgevende besluiten en mededelingen van de Commissie controleren op MKB-thema' s.
Tenslotte hoop ik dat de stimuleringsprogramma' s die de Commissie aan het midden- en kleinbedrijf zal gaan bieden, zo worden uiteengezet dat men het vanuit het perspectief van de klant bekijkt, dat het dus voor het midden- en kleinbedrijf steeds begrijpelijk is.
Mijnheer de Voorzitter, mijnheer de commissaris, geachte collega' s, als gedeputeerde sinds elf jaar weet ik als geen ander dat debatten over het midden- en kleinbedrijf in ons Parlement noch nieuw, noch zeldzaam zijn.
Volgens de criteria van de Europese Unie behoort meer dan 99% van de bedrijven tot het MKB.
Dit is niet erg serieus te nemen en illustreert de vaagheid die er in Europa ten aanzien van dit begrip heerst. Het verklaart ook de vele onzekerheden.
Om even uw geheugen op te frissen: het eerste communautaire actieprogramma op dit gebied werd in 1983 aangenomen, zeventien jaar geleden dus.
Onze rapporteur, mevrouw Montfort, heeft de afgelopen weken in nauwe samenwerking met al haar collega' s zeer goed en gedegen werk verricht.
Zij heeft in de tekst van de Commissie de onduidelijkheden opgespoord, evenals de belangrijke verschillen tussen verklaringen en de realiteit.
Haar werk, dat wij begeleid hebben, diende om meer duidelijkheid te verschaffen en een duidelijkere indeling aan te brengen in de verschillende vormen van MKB, microbedrijven en ambachtelijke bedrijven.
Het is trouwens met dezelfde intentie dat wij en ook ikzelf een aantal concrete en krachtige voorstellen hebben ingediend om ten aanzien van het MKB woorden om te zetten in daden; door kleine en middelgrote bedrijven toegang te verlenen tot innovatieve technologieën en de elektronische handel; door bepaalde douaneformaliteiten te vereenvoudigen; door bepaalde administratieve en reglementaire ongelijkheden uit te bannen; door - en dit is erg belangrijk - de toegang tot risicokapitaal te vergemakkelijken; door Euro-infocentra op te richten teneinde de informatievoorziening en ondersteuning van bedrijven te verbeteren; door het kaderprogramma Onderzoek en Ontwikkeling sterker te oriënteren op het innovatieve MKB-segment.
Persoonlijk heb ik, samen met mijn collega' s, het accent gelegd op de ambachtelijke bedrijven en de microbedrijven.
Ik heb gepleit voor naleving van de doelstellingen inzake het milieu en duurzame ontwikkeling en voor het vereenvoudigen van de toegang tot nieuwe informatie- en communicatietechnologieën voor het MKB.
Ik heb ook gevraagd om activiteiten te stimuleren die gericht zijn op specifieke groepen zoals vrouwen, jongeren en sectoren van de sociale economie, zonder de werknemersbijdrage aan de prestaties van deze bedrijven uit het oog te verliezen.
Het MKB speelt een cruciale rol bij de sociale samenhang en de ruimtelijke ordening omdat het de belangrijkste bron van werkgelegenheid is, zowel kwalitatief als kwantitatief.
Daarom is het meer dan urgent om de vele obstakels uit de weg te ruimen die zijn ontwikkeling belemmeren en waar nodig opleidingen aan te bieden.
Ik hoop dus, mevrouw de rapporteur, dat uw verslag unaniem zal worden aangenomen en op dit gebied eindelijk zal leiden tot een kwalitatieve sprong voorwaarts en dat bepaalde, al te liberale amendementen verworpen zullen worden, zoals het verminderen van het aantal stimuleringsprogramma' s en de oprichting van een nieuwe waarnemingspost.
Om mijn betoog in een paar woorden samen te vatten, mijnheer de Voorzitter, zou ik willen zeggen - en dat zeg ik op persoonlijke titel: geen woorden maar daden.
Voorzitter, mijnheer de commissaris, collega's, mag ik eerst en vooral ook een dankwoord uitspreken aan de rapporteur die inderdaad met grote zorgvuldigheid haar verslag heeft uitgewerkt.
Die zorgvuldigheid is meer dan noodzakelijk willen we tegen 2005 de onderneming Europa inderdaad tot stand brengen en willen we van de Europese Unie de meest concurrerende en dynamische kenniseconomie ter wereld maken.
Door de amendering van het verslag in de commissie, onder andere op mijn voorstel, werd benadrukt dat het meerjarenprogramma gehanteerd dient te worden als instrument om economische groei, volledige werkgelegenheid en sociale cohesie te bevorderen.
Het is een belangrijk accent, wil ik onderstrepen, dat in de informatie en de voorlichting nadrukkelijker dient te worden uitgedragen, want er kan niet genoeg worden onderstreept dat ondernemersschap en ondernemingsklimaat beide van uitzonderlijk groot belang zijn, en dat daarom ook in het bijzonder aandacht moet worden besteed en verleend aan de opleiding van jongeren, maar ook aan het voorzien in permanente vorming van het personeel in kleine en middelgrote ondernemingen.
Vooral wil ik er vandaag voor pleiten zo veel mogelijk, zoniet alle, hindernissen voor het realiseren van de interne markt systematisch te laten verdwijnen, om het concurrentievermogen van de kleine en middelgrote ondernemingen te optimaliseren, zodat zij zich op een dynamische en duurzame wijze verder kunnen ontwikkelen.
Ook ben ik er steeds voorstander van geweest dat men dit op een efficiënt en pragmatisch beleid zou stoelen.
Ik ben verheugd met de slotzin van collega Caudron die zegt: laten we minder aan ideologie doen, maar meer aan een efficiënt en pragmatisch beleid, hetgeen inhoud dat alle administratieve beslommeringen beperkt dienen te worden tot een absoluut minimum.
En daarbij dient ervan uitgegaan te worden dat in onze Unie in eerste instantie de douaneformaliteiten vereenvoudigd worden, want het verschil in kosten tussen de lidstaten op fiscaal, sociaal, administratief en bestuursrechterlijk vlak vormt immers een wezenlijke rem op de gelijke toegang tot de interne markt.
Tot slot, mijnheer de Voorzitter, zou ik er ook voor willen pleiten dat rekening wordt gehouden met de nakende uitbreiding van de Europese Unie.
De effectieve implementatie van het acquis is noodzakelijk om ervoor te zorgen dat de uitbreiding een win-win situatie wordt, zowel voor de lidstaten als voor de kandidaat-lidstaten.
Mijnheer de Voorzitter, mijnheer de commissaris, geachte collega' s, ook ik wil graag onze collega, mevrouw Elisabeth Montfort, feliciteren met de kwaliteit van haar verslag over het meerjarenprogramma voor ondernemingen en ondernemerschap voor de periode 2000-2005.
De zorg waarmee zij de voorstellen heeft bestudeerd en het overleg dat zij heeft gevoerd met vele betrokken partijen, zijn uiterst waardevol gebleken om dit programma beter te omschrijven en de uitvoering ervan te verbeteren.
Ik zou hier graag een aantal aandachtspunten willen onderstrepen die ons bezig houden als wij de Europese bijdrage aan het bedrijfsleven in deze nieuwe zogenaamde "kenniseconomie" willen verbeteren.
Wat kunnen wij nog méér bijdragen aan het bedrijf Europa, zoals Commissievoorzitter Prodi het onlangs noemde in een van zijn redevoeringen?
Op de eerste plaats moet in dit verband ieder bedrijf bekeken worden.
Natuurlijk zijn er de grote ondernemingen, laten we zeggen bedrijven die enkele duizenden personen in dienst hebben.
Voor deze bedrijven moeten wij niet alleen bekijken wat hun bijdrage is op het gebied van de markteconomie, werkgelegenheid en de behaalde winst, maar ook welke bijdrage ze leveren aan kennis door hun steun aan toegepaste onderzoeksprogramma' s, aan bedrijfsoprichtingen en -afsplitsingen.
Dankzij de contacten die deze bedrijven onderhouden met veelal openbare onderzoekslaboratoria kunnen de vaak tekortschietende overheidssubsidies worden aangevuld en uitvindingen worden gedaan.
We moeten dus alert zijn op onze positieve actie op dit vlak.
Laten we het over het MKI/MKB en microbedrijven hebben.
Deze vertegenwoordigen, zoals de heer Caudron al zei, 98% van onze economie.
Zij bezitten het grootste aanpassingspotentieel.
Het zijn eigenlijk ware economische innovatiepioniers die voorop lopen en dus in hoge mate blootgesteld zijn aan de gevaren inherent aan dit gebied.
Wij moeten hun belangen koesteren en concrete maatregelen nemen die ze makkelijk kunnen inpassen in hun bedrijfsvoering.
Op de tweede plaats zal ik niet terugkomen op de maatregelen die in het verslag worden voorgesteld, die trouwens het resultaat zijn van een vorig jaar gemaakte evaluatie. U kunt desalniettemin constateren dat het veelal oude thema' s zijn die terugkeren: vereenvoudiging van steunvoorschriften, die nog steeds te zwaar en mijns inziens zelfs verstikkend zijn voor het MKB; steun voor financieringen en risicokapitaal, teneinde meer stabiliteit te bewerkstelligen; steun bij het onderzoek naar nieuwe technologieën; invoering van een Europese benchmark door de BEST-procedure;
ICT-subsidies. Deze bedrijven moeten kunnen profiteren van een gunstige bedrijfsomgeving, hetzij geografisch, hetzij technologisch van aard.
We moeten hun activiteiten en ook de lokale ontwikkeling met behulp van lokale materiële en personele middelen stimuleren, en hun relaties met lokale autoriteiten verbeteren.
Wij moeten niet alleen de traditionele bedrijven helpen, maar ook de gemengde bedrijven en bedrijven met hoofdelijke aansprakelijkheid die zich steeds meer richten op het creëren van een betere stabiliteit en het scheppen van nieuwe banen.
Op de derde plaats moeten wij de Europese toegevoegde waarde nastreven.
Hierbij valt met name te denken aan de implementatie van een Europees netwerk, zowel fysiek als elektronisch, waarop iedere MKI zich kan aansluiten, informatie kan inwinnen, kennis uit kan wisselen met inachtneming van passende methoden en ethische normen, en zo optimaal gebruik kan maken van de kansen die de Europese Unie hen biedt.
Het lijkt mij vanzelfsprekend dat men niet toe kan staan dat alles op dit gebied vanuit Brussel wordt bestuurd.
Wij moeten decentrale acties initiëren, met delegaties die de Commissie, het Parlement of de Raad op regionaal niveau kunnen controleren. Zo werd het onlangs ook in het verslag-Majo voorgesteld.
Er zouden ook bepaalde interventiethema' s gekozen moeten worden.
Deze zijn makkelijk te vinden, met name in de informatiemaatschappij, in de duurzame ontwikkeling waarover zoveel gesproken wordt, en op het gebied van milieu, schone technologieën, milieutechnologieën, nieuwe vormen van energie en nieuwe materialen.
Dit Europese netwerk zou een aantal centra moeten voorzien van een keurmerk, zoals de Euro-infocentra.
Een MKI/MKB dat samenwerkt met een dergelijk Europees netwerk van keurmerken, als er sprake is van synergie, is niet langer verplicht een consortium met meerdere bedrijven van verschillende landen binnen de Unie te vormen, hetgeen vaak leidde tot kunstmatige constructies en zware, ingewikkelde dossiers.
Ik zou heel graag zien dat de Commissie op dit punt een werkgroep zou vormen die is samengesteld uit gemotiveerde parlementariërs.
Op de vierde plaats wil ik nogmaals de aandacht vestigen op de voorstellen betreffende het Europese onderzoekscentrum die we onlangs hebben gelanceerd.
Tevens stellen wij voor om een Europees innovatiecentrum te bouwen en ik ben mevrouw de rapporteur erg erkentelijk dat ze dit voorstel in haar verslag heeft willen opnemen.
Tot slot moeten wij ons buigen over de resultaten van het symposium "Wetenschap en bestuur" dat vorige week gehouden is in Brussel, onder auspiciën van het Centrum voor toekomstige technologie te Sevilla. Wij moeten op de resultaten van deze conferentie voortborduren, want er bestaan vele overeenkomsten met het onderwerp dat we vandaag behandelen.
Ten slotte ben ik ervan overtuigd dat het moment aangebroken is om ons te sterken in onze keuzes en in het controleren van onze acties, om binnen het Europees Parlement een echte parlementaire instantie te creëren die de wetenschappelijke en technologische keuzes evalueert, als tegenhanger van de controlerende organen van de nationale parlementen.
Onze Voorzitter, mevrouw Fontaine, vraagt ons vandaag, als verantwoordelijken van de STOA, een steunbetuiging aan het adres van de EPTA te richten. De EPTA is een gespecialiseerde organisatie voor technologische evaluatie in Europa die is opgericht onder auspiciën van onze collega, de heer Barón Crespo, en die op 10 november aanstaande in Berlijn bijeenkomt.
Maar de STOA is niet echt de bevoegde instantie en wij hebben nauwkeurige voorstellen over dit onderwerp.
Mevrouw Montfort, onze fractie zal uw verslag massaal ondersteunen.
Mijnheer de Voorzitter, mijnheer de commissaris, elk klein en middelgroot bedrijf, zowel in de productiesector als dienstverlenende sector, kan alleen op de markt overleven als het volle orderboeken heeft.
Volle orderboeken heeft het alleen als er opdrachtgevers zijn, en die kunnen grofweg in drie categorieën worden onderverdeeld: ten eerste de grote ondernemingen, ten tweede particulieren en ten derde de overheid.
Hieruit blijkt dat het alleen goed gaat met het midden- en kleinbedrijf als de werkeloosheid laag is en de nationale begrotingen op alle niveaus schuldenvrij zijn en over voldoende geld beschikken voor investeringen.
Ik zou graag bij het MKB in het bijzonder de aandacht willen vestigen op de microbedrijven die hier natuurlijk met nog specifiekere en moeilijkere omstandigheden te maken hebben, vooral in de productiesector.
Deze bedrijven beschikken maar zelden over eigen onderzoeks- en ontwikkelingspotentieel zodat het gevaar bij hen bijzonder groot is dat ze de aansluiting missen met productinnovatie en -ontwikkeling, dat ze ouderwetse technologieën gebruiken en zich niet aanpassen aan de toenemende kwaliteitseisen.
Daarbij komt het vaak voor dat stimuleringsmogelijkheden, die hier genoeg aanwezig zijn, onvoldoende worden benut, omdat het management niet toereikend gekwalificeerd is.
Nog helemaal afgezien van de hoofdproblemen, die tot op heden niet zijn opgelost: permanent onvoldoende kapitaal, een zeer slechte toegang tot kredieten door het ontbreken van bij banken gebruikelijke zekerheden, regionaal begrensde markten en dubieuze debiteuren.
Dat betekent dat er een doelgericht beleid voor het midden- en kleinbedrijf nodig is, dat enerzijds de stimuleringsprogramma' s standaardiseert en anderzijds ook rekening houdt met zijn specifieke belangen en probleemgebieden met betrekking tot bedrijfsomvang, bedrijfsstructuren, productielijnen enz.
Het verslag van mevrouw Montfort is een aanzienlijke verbetering van het verslag van de Commissie.
Je zou bijna denken, mevrouw Montfort, dat u zelf een geëngageerde onderneemster bent van een middelgroot bedrijf.
Uw verslag is uitstekend.
Desondanks had ik gehoopt dat ten minste twee economische tendensen nog sterker naar voren waren gekomen.
Namelijk ten eerste een versterking - ik zeg niet een afwisseling - maar een versterking van het vraaggerichte in relatie tot het aanbodgerichte economische beleid.
Ten tweede binnen het stimuleren van investeringen een verschuiving van de betekenis naar uitbreidingsinvesteringen en iets minder naar rationaliseringsinvesteringen.
Want omgekeerd betekent dit dat de belastingbetaler belastinggelden ter beschikking stelt en de ondernemingen deze gelden gebruiken om hun bedrijf te rationaliseren.
Vervolgens zetten ze hun werknemers op straat en zeggen ze tegen de belastingbetaler dat hij maar moet uitzoeken wat er met deze vrij geworden arbeidskrachten gebeurt.
Dat kan toch niet in het belang zijn van de economie!
Dat mag misschien uit bedrijfseconomisch oogpunt om redenen van winstverwachting doorgaans acceptabel lijken, maar niet uit het oogpunt van de staatshuishoudkunde.
Ik denk dat wij als Europees Parlement verantwoordelijk zijn voor een goede staatshuishoudkunde en dat dit voorrang heeft op onze verantwoordelijkheid voor de bedrijfseconomie.
Voorzitter, dit meerjarenprogramma biedt een Europees kader voor de ontplooiing van het innovatiepotentieel en de concurrentiekracht van het bedrijfsleven in de lidstaten.
Daarbij ontvangt het beginsel van de subsidiariteit de aandacht die het ons inziens verdient.
Wij stemmen in met de aandacht die de rapporteur, mevrouw Montfort, terecht besteedt aan het midden-, klein- en microbedrijf, alsmede aan het verlenen van prioritaire steun aan jonge startende ondernemers.
De rapporteur somt een aantal speerpunten voor versterking van het Europese ondernemersklimaat op.
Zo ijvert zij voor de aansluiting van de ondernemingen op de nieuwe informatie- en communicatietechnologie.
De vraag rijst dan wel hoe het meerjarenprogramma in dezen concreet bijdraagt het versterken van het concurrentievermogen van de ondernemingen.
Hoe dit ook zij, voor de Commissie is een stimulerende rol weggelegd voor de uitwisseling van regionale ervaring en beste praktijken op dit gebied.
Een ander speerpunt van mevrouw Montfort is de verbetering, spreek: de vereenvoudiging, van de wet- en regelgeving in de lidstaten.
Voor het slechten van onnodige administratieve barrières voor het bedrijfsleven zijn wij sowieso altijd te vinden.
Een derde punt van zorg achten wij, mijnheer de Voorzitter, de bescherming van intellectuele eigendomsrechten op Europees niveau.
Wij doelen dan met name op het patenteren van software-innovatie.
Ondernemingen hebben behoefte aan duidelijkheid.
Anders geformuleerd: heeft het nog zin in deze sector te investeren?
In dit verband dringt zich ook de vraag op of Europa mogelijk achterloopt bij de VS juist vanwege het ontbreken van het Europees patent op software.
Ten slotte, mijnheer de Voorzitter, zal de praktijk op nationaal en regionaal niveau bepalend zijn voor het welslagen van het onderhavige meerjarenprogramma.
Op dat vlak horen volgens onze politieke visie de ondernemingsinitiatieven te liggen.
Europese ruggesteun voor zulke ondernemersgeest is immer welkom.
Mijnheer de Voorzitter, geachte dames en heren, ik ben zelf opgegroeid en werkzaam geweest in een smederij.
Ik weet met welke problemen een klein bedrijf te maken heeft.
Daarom wil ik de heer Liikanen feliciteren, want vandaag is er iets gelukt wat van groot belang is voor een klein bedrijf en voor de vele eenmanszaken die er binnen de EU zijn.
De ontbundeling van de laatste mijl biedt nieuwe kansen voor de concurrentie en goede kansen voor nieuwe bedrijven om zich op dit terrein te bewijzen. Als we zien dat het programma ca.
230 miljoen euro ter beschikking stelt en als we dat delen door de 16 miljoen kleine en middelgrote bedrijven van de Europese Unie, dan komen we uit op 3 euro per jaar per bedrijf.
Juist daarom is het programma zo belangrijk, omdat het impulsen afgeeft, en wel juiste impulsen, wat ook voor ons als parlementsleden heel belangrijk is.
Bijvoorbeeld met de Euro-infocentra.
Mijn contactpersoon is de heer Leitner, en als ik een probleem heb op het gebied van ondersteuning, een probleem met Europese instituten, dan kan ik tegen mijn ondernemers zeggen, daar zit iemand die competent is en er alles van af weet, die binnen de kortste keren informatie kan geven over openbare aanbestedingen, stimuleringsprogramma' s, onderzoek of infrastructuur.
Dat is uitstekend voor Europa, omdat er correct, competent en snel kan worden geholpen.
Juist voor kleine ondernemingen is het van groot belang dat er snel wordt geholpen.
Voor een kleine onderneming is drie of zes maanden wachten op informatie of een programma eindeloos lang.
Dat wil zeggen, hoe kleiner de onderneming hoe sneller processen verlopen, en door de nieuwe technologieën verlopen processen uiteraard nog sneller.
Iedereen weet dat onze tijd door het gebruik van mobiele telefoon, e-mail en Internet jachtiger is geworden, en dat biedt natuurlijk volledig nieuwe kansen.
Daarom is het belangrijk dat wij er ook bij de financiering op letten dat deze ondernemingen toegang tot de kapitaalmarkt krijgen, niet alleen aan de beurs.
Vooral wanneer een eenmanszaak of een bedrijf met minder dan 250 werknemers een project heeft, moet het niet alleen met driedubbele garanties met 120% waarborging mogelijk zijn. Het zou ook mogelijk moeten zijn om met een goed idee gefinancierd te worden.
Helaas staan wij in Europa nog ver af van dergelijke opvattingen.
Wat wij nodig hebben zijn meer specialisten die onze ondernemingen bij moeilijke processen op Europees niveau helpen.
Als voorbeeld wil ik de normen nemen.
Een klein bedrijf weet in principe niet veel over hoe een norm ontstaat en hoe men een norm op Europees niveau uitvoert.
Daarom zijn groeperingen als NORMAPRE heel belangrijk, omdat daar ook een klein bedrijf snel en efficiënt knowhow kan halen, wegens aanbiedingen op Internet of omdat het gewoon helpt bij het dagelijkse werk.
Een van de belangrijkste punten is echter het belastingaandeel.
Als we zien dat de belasting in de Verenigde Staten gemiddeld 30% bedraagt en bij ons 45%, betekent dit dat kleine ondernemingen bij ons gewoon 15% productiever moeten zijn om hetzelfde te verdienen, of 15% langer moeten werken.
Wij zouden er dan ook naar moeten streven om met slankere wetten, met slim benchmark en best practices het belastingaandeel zoveel mogelijk te verlagen om een eenvoudig en goed economisch kader voor onze ondernemingen te creëren.
Mijnheer de Voorzitter, ook ik wil graag mevrouw Montfort bedanken voor haar uitstekende werk.
Ik denk dat het debat binnen de Commissie industrie uiterst nuttig is geweest en noodzakelijk om in dit meerjarenprogramma, waarover we zullen stemmen, weer de passende ruimte en aandacht te schenken aan het midden- en kleinbedrijf en vooral aan de micro-ondernemingen, de ambachtelijke sector, zo belangrijk voor de economie van de Europese Unie. Ik hoop dat het Parlement voor het verslag zal stemmen.
Het programma van de Commissie besteedt helaas maar weinig ruimte en aandacht aan met name de micro-ondernemingen, terwijl het concept van de micro-onderneming en het ambachtelijke bedrijf de laatste jaren zo in de belangstelling heeft gestaan. We moeten echter de belangen van kleine en micro-ondernemingen beter behartigen en vooral concreet zijn wanneer we het hebben over kennis- en informatie-economie en over onderzoek en vernieuwing.
Uit dat oogpunt is dit meerjarenprogramma slechts een eerste stap, waarna we concrete maatregelen moeten nemen. Ik deel op dit punt de mening van de heer Rübig.
We moeten bijvoorbeeld het netwerk van de Euro Info Centres steunen. Deze vormen een van de belangrijkste ondersteuningspunten voor het midden- en kleinbedrijf van de Europese Unie.
Aan hen zou ook een coördinerende rol op plaatselijk niveau van de al bestaande Europese netwerken moeten worden toevertrouwd.
Bovendien zouden in alle programma' s van de Europese Unie op het gebied van onderzoek, vernieuwing, het project e-Europe enzovoort vaste quota moeten worden toegewezen aan de kleine en micro-ondernemingen.
Mijnheer de Voorzitter, dit verslag is een ode aan de ondernemersgeest, maar achter de lyrische woorden gaan subsidies en steun door de Europese instellingen schuil, want vergeet niet dat ondernemersgeest bestaat bij de gratie van aanmoedigingen die geld in het laatje brengen.
De toelichting heeft het over MKB' s en benadrukt dat het daarbij kan gaan om bedrijven met maximaal 500 werknemers, alsook om ambachtslieden die slechts twee of drie mensen in dienst hebben, en dat deze bedrijven in totaal meer dan 99% van alle bedrijven binnen de Unie zouden uitmaken.
Maar hoeveel van deze kleine en middelgrote bedrijven zijn in feite filialen van grote concerns?
En hoe zijn de subsidies verdeeld over deze concerns en de ambachtelijke bedrijven?
Daar wordt met geen woord over gerept in het verslag, want dat zou neerkomen op de erkenning dat het noemen van de kleine bedrijven in feite slechts de demagogische rechtvaardiging is van de steun die wordt gegeven aan de grote bedrijven.
Nationale overheden, en zelfs de regionale of lokale organen, dienen al als gigantische kapitaalverschaffers die geld aan de belastingbetaler onttrekken, geld dat betaald wordt door het merendeel van de bevolking, inclusief de allerarmsten, en naar de grote bedrijven en uiteindelijk naar hun eigenaren en hun aandeelhouders gaat.
Het perspectief van de Europese instellingen beperkt zich tot het verder bevorderen van schandalige transacties terwijl er zelfs binnen de Unie, toch het rijke gedeelte van het Europese continent, tientallen miljoenen mensen in armoede leven.
Met uw welnemen, mijnheer de Voorzitter, wil ik graag antwoorden aan mevrouw Montfort dat het de grote werkgevers zijn die iedere dag de klassenstrijd met de werknemers aangaan en dat het juist de minderheid is waarnaar zij verwijst die de belangen van de arbeidersklasse verdedigt.
Mijnheer de Voorzitter, ik moet allereerst kenbaar maken dat ik een belang heb.
Ik ben baas bij ontstentenis van een heel kleine onderneming, een familiebedrijfje in Londen.
Ik zal niet zeggen waar dit bedrijf zich mee bezighoudt, want dat zou reclame kunnen zijn, maar het werd opgericht door mijn vader, Francis Chichester, en ik ben er heel trots op.
Dankzij dit bedrijf kan ik hier naar toe komen om voor mijn kiezers te werken.
Ik ben blij met elke maatregel, zoals dit voorstel en dit verslag, waarmee wij blijk kunnen geven van onze steun, van Europese steun aan het MKB, en met name aan kleine bedrijven.
Ik dank derhalve mevrouw Montfort voor al het werk dat zij voor haar verslag heeft verricht. Zoals wij hebben gehoord, geniet dit verslag brede steun in alle lagen van dit Parlement.
Het beste dat wij mijns inziens kunnen doen voor kleine bedrijven is ze met rust laten en niet te proberen alleen op het winnende paard te wedden.
De beste manier om vooruit te komen is te zorgen voor diversiteit en solide cijfers. Dan zal vanzelf blijken wie het sterkst is.
Ik weet nog wat de Commissie een jaar geleden tegen ons zei over de ervaringen in de Verenigde Staten. Daar deinzen ze niet terug voor een mislukking en geloven ze in het spreekwoord: "de aanhouder wint" .
Het belangrijkste is het juiste evenwicht te vinden en te voorkomen dat mensen die mislukken anderen in hun val meeslepen.
Ik vrees dat de echte hinderpalen en horden voor kleine bedrijven elders zijn gelegen, in de Europese en nationale wetgeving die enorme administratieve, fiscale en reglementaire lasten met zich mee brengt.
Voor kleine bedrijven zijn die lasten onevenredig zwaar, soms zelfs ondraaglijk.
Ik heb kortgeleden een blik geworpen op de belastingformulieren die kleine bedrijven in het VK moeten invullen en daarbij heb ik gemerkt dat je ontzettend moet oppassen om niet het verkeerde antwoord te geven op al die details.
Tot slot wil ik nog duidelijk maken dat volgens mij voor kleine bedrijven mededinging de beste medicijn is. Mededinging is het allerbelangrijkste.
Mededinging zorgt ervoor dat deze kleine bedrijven efficiënt, innovatief en rendabel worden.
Mijnheer de Voorzitter, wij moeten hier vooral wijzen op de prioriteit die met het nieuwe meerjarenprogramma voor ondernemingen en ondernemerschap wordt gegeven aan het midden- en kleinbedrijf.
Ik heb ervaringen opgedaan in een uitgeversmaatschappij die boeken publiceert en deze ervaringen stemmen mij weinig optimistisch. Ik ken de grote, soms onoverkomelijke problemen waarmee het midden- en kleinbedrijf is geconfronteerd juist vanwege zijn geringe bedrijfsomvang.
Met het meerjarenprogramma wordt mijns inziens enkel het probleem erkend; hiermee wordt weliswaar een belangrijk en bemoedigend politiek signaal gegeven, maar geen daadwerkelijke hulp geboden, hetgeen onder meer door gebrek aan middelen ook niet mogelijk is. Ik wil dan nog niet eens spreken over een mogelijke verandering van tendens in de huidige economie: nu wordt alles wat klein is, in welke sector dan ook, gewoon onder de voet gelopen.
Het midden- en kleinbedrijf is, zoals algemeen wordt toegegeven, een reservoir van nieuwe talenten en innoverende ideeën. Daar worden nieuwe producten en diensten uitgetest en kunnen onafhankelijke geesten hun creativiteit de vrije loop laten.
Hoeveel kleine en middelgrote bedrijven zijn echter in staat deze kostbare elementen - kostbaar niet alleen voor de economie en de samenleving maar voor heel de Europese beschaving - om te zetten in daadwerkelijke bedrijfsontwikkeling?
Slechts een handjevol!
In de kwekerij van het midden- en kleinbedrijf ontkiemen duizenden fragiele plantjes die daarna de grote ondernemingen met menskracht en ideeën voeden.
De kleine en middelgrote bedrijven moeten het hoofd bieden aan een meedogenloze concurrentie en zelfs als ze het hoofd boven water kunnen houden qua productie, dankzij nieuwe, originele en fantasierijke voorstellen, struikelen ze vaak over andere problemen, zoals distributie, marketing en reclame voor hun producten.
Distributie is een uiterst ingewikkelde en dure aangelegenheid geworden. Daar heeft men grote hoeveelheden producten en een goede organisatie voor nodig, hetgeen vaak teveel is gevraagd van het midden- en kleinbedrijf.
Reclame ligt sowieso meestal buiten handbereik omdat dat veel te duur is.
Het verschijnsel van bedrijfsovername is de afgelopen jaren sterk toegenomen in talrijke sectoren. Daardoor worden al deze inspanningen van het midden- en kleinbedrijf letterlijk afgeroomd en wordt er een rem gezet op de creativiteit.
Mijnheer de Voorzitter, mijnheer de commissaris, ik stem volledig in met dit document en ik ben tevreden dat mevrouw Montfort het midden- en kleinbedrijf in Europa onder onze aandacht heeft gebracht.
Ik vraag me zelfs af hoe lang we zullen moeten wachten voordat de Europese Unie bevoegd is om de normen te veranderen die het midden- en kleinbedrijf in Europa reglementeren en vooral, wanneer het klimaat zal veranderen dat, in veertig-vijftig jaar van linkse regeringen, of voornamelijk linkse regeringen, de ondernemingsgeest van de Europese ondernemingen heeft geschaad.
In veel van onze landen wordt iemand die voor zichzelf begint beschouwd als een misdadiger, of als een profiteur, een dief of een belastingontduiker, in plaats van als iemand die ten minste een arbeidsplaats schept, die van zichzelf.
Nieuwe ondernemingen zouden voor minstens vijf jaar moeten worden vrijgesteld van belastingen en heffingen, en een jongere die een eigen bedrijf begint, zou door een ervaren oudere begeleid moeten worden.
Wat pensioenen en sociale zekerheid betreft, het aspect dat ik het beste ken, zou een zelfstandige ten minste zoveel moeten krijgen als een werknemer in loondienst.
In veel van onze vijftien lidstaten zijn het pensioen, de ziektekostenverzekering en de verzekering tegen arbeidsongevallen van zelfstandigen minder goed geregeld dan bij werknemers in de particuliere sector.
Dat is niet rechtvaardig, en daarom steun ik dit verslag!
Mijnheer de Voorzitter, volgens mij heeft mevrouw Montfort met haar verslag het oorspronkelijke document van de Commissie aanzienlijk aangescherpt.
Ik ben een opbouwende criticus van bepaalde inspanningen van de heer Liikanen.
Mijns inziens was het eerste document niet voldoende gefocust, maar mevrouw Montfort heeft met haar waardevolle verslag de hoofdproblemen waarmee het midden- en kleinbedrijf te kampen heeft, in het brandpunt geplaatst.
Ik wil hier met name wijzen op de nieuwe aanpak in de Commissie industrie, externe handel, onderzoek en energie die een hoorzitting heeft gehouden over de in het verslag van mevrouw Montfort behandelde vraagstukken.
Hoe meer mensen uit het midden- en kleinbedrijf bij ons in het Europees Parlement over de vloer komen om met ons te praten over hun problemen, des te beter wij ons werk kunnen doen.
Dit is een van de dingen die de Industriecommissie vanaf nu regelmatig moet organiseren.
In mijn slotopmerkingen in dit debat wil ik kort terugkomen op het kernvraagstuk.
Het probleem met het midden- en kleinbedrijf is dat zij niet voldoende hulpbronnen hebben om informatie van buitenaf te zoeken, om uit te vinden welke steun en hulp beschikbaar is, om de administratieve taken te vervullen die zij in steeds grotere mate opgelegd krijgen door de nationale regeringen.
Wij moeten derhalve nadenken over de manier waarop wij informatie voor hen toegankelijk kunnen maken.
Ons zijn talrijke maatregelen voorgesteld, maar ik verzoek de commissaris zich met name toe te spitsen op de manier waarop steun en informatie gemakkelijk en snel beschikbaar kan worden gemaakt, zodat de mensen die deze bedrijven beheren de informatie ook daadwerkelijk kunnen gebruiken.
Ik weet dat er veel hulpmogelijkheden voorhanden zijn in de Europese Unie.
Er wordt weliswaar alsmaar aangedrongen op hulp aan het MKB - zoals de heer Caudron, een veteraan in deze problematiek, al zei - maar als puntje bij paaltje komt zijn heel wat bedrijven niet in staat profijt te trekken van de geboden hulp.
Wij hebben goed afgestemde, gerichte en effectieve maatregelen nodig, als wij dit programma de vruchten willen laten afwerpen die het moet afwerpen.
. (FR) Mijnheer de Voorzitter, ik wil op de eerste plaats de rapporteur, mevrouw Montfort, en de commissie van het Europees Parlement bedanken voor het werk dat zij met dit voorstel voor een besluit hebben verricht.
Ik dank u tevens voor de steun die u heeft gegeven aan het voorstel van de Commissie.
Het meerjarenprogramma voor ondernemingen en ondernemerschap zal een belangrijk instrument vormen ter ondersteuning aan de Europese bedrijven.
Het programma richt zich vooral op het midden- en kleinbedrijf.
Het zijn de kleine bedrijven die het meest te lijden hebben onder de belemmeringen van het ondernemersklimaat.
Zij worden volledig aan banden gelegd door administratieve procedures.
Daarom moeten we in de eerste plaats "klein" denken "think small first" .
Dat is tevens de leidraad van het Handvest voor de kleine bedrijven.
Wij staan positief tegenover het amendement met betrekking tot het Handvest.
Vele amendementen hebben betrekking op microbedrijven en ambachtelijke bedrijven.
Wij zijn dankbaar voor de steun die zij op deze wijze krijgen.
Ze moeten in ogenschouw worden genomen bij de tenuitvoerlegging van het programma, maar er is geen reden om ze apart te vermelden in de wetstekst.
Om de doelstellingen van de Top van Lissabon inzake ondernemerschap en de overgang naar een informatiemaatschappij voor iedereen te realiseren, zijn er dynamische en concurrerende bedrijven nodig.
Zij zijn de enige die meer en beter werk kunnen verschaffen.
Alleen met concurrerende bedrijven kan er een einde gemaakt worden aan sociale uitsluiting.
Wij hebben ondernemers nodig uit alle geledingen van onze samenleving.
Meer vrouwelijke ondernemers, meer jongeren en meer ondernemers uit lagen van de samenleving die niet de inbreng hebben waar ze recht op hebben.
Al deze personen zullen voorrang krijgen in het meerjarenprogramma.
Bedrijven in ontwikkeling hebben een aangepaste financieringsvorm nodig die past bij iedere fase van hun levenscyclus.
De markt bevat echter vele hiaten die opgevuld moeten worden, met name in het beginstadium.
Uitbreiding en duurzaamheid behoren tot de prioriteiten bij het merendeel van ons werk.
De parlementariërs hebben ingestemd met deze principes.
Ook wij zijn overtuigd van hun belang.
Wij zien veel liever een klein aantal doelmatige projecten dan een versnippering van activiteiten.
Ik zou u dankbaar zijn om deze benadering te ondersteunen.
Dankzij onze procedure Best kan de Commissie de beste praktijken bepalen en ten uitvoer leggen.
Wij zullen de resultaten breed communiceren en het Parlement op de hoogte houden.
Bovendien moeten wij nauwkeurig bepalen welke mate van Europees bestuur het beste past bij een bepaald initiatief.
Wij hebben niet de intentie om onze wil op te leggen bij activiteiten die beter op nationaal niveau uitgevoerd kunnen worden.
Maar wij verwelkomen - voor zover nodig - bijdragen van de lidstaten die ons tot steun kunnen zijn en informatie verschaffen over onze bedrijven, om daarmee de voorwaarden voor toelating tot de Europese markt te bepalen.
In het programma worden de netwerken verantwoordelijk voor het verschaffen van deze informatie.
Bij al onze inspanningen hebben wij de adviezen nodig van het bedrijfsleven en van andere belangengroepen.
Wij zijn bezig onze adviesstructuur te verbeteren opdat wij op ieder moment in contact kunnen treden met deze partijen.
Mijnheer de Voorzitter, de Europese bedrijven hebben een goed ondernemersklimaat nodig om zich te ontwikkelen.
Het meerjarenprogramma zal trachten de modus operandi van kleine en middelgrote bedrijven te verbeteren.
Ik wil u vragen ons bij dit voornemen te steunen.
Tot slot sta ik positief tegenover het idee om één keer per jaar bijeen te komen om de voortgang van het programma te bekijken.
Wat de vorm van deze evaluatie betreft, sta ik overal voor open.
Laten wij hier samen over nadenken.
Hartelijk dank, mijnheer de commissaris.
Het debat is gesloten.
De stemming vindt vandaag om 18.00 uur plaats.
Actieplan voor Albanië en de omliggende regio
Aan de orde is het debat over het verslag (A5-0287/2000) van mevrouw Karamanou, namens de Commissie vrijheden en rechten van de burger, justitie en binnenlandse zaken, over het actieplan voor Albanië en de omliggende regio (7886/2000 - C5-0305/2000 - 2000/2158(COS)).
Mijnheer de Voorzitter, in de conclusies van de Europese Raad van Tampere wordt gewezen op de noodzaak van samenwerking met de landen van herkomst en doorreis van immigranten en vluchtelingen. Daarom belaste de Raad de Groep op hoog niveau voor asiel en migratievraagstukken met de uitwerking van zes actieplannen: een daarvan betreft Albanië en het omliggend gebied.
Het hoofddoel van het actieplan is ongetwijfeld de emigratie naar de landen van de Europese Unie te beteugelen en de terugkeer van illegaal in de Unie verblijvende Albanezen mogelijk te maken.
Daarom bestaat dit actieplan voornamelijk uit maatregelen voor toezicht en voorkoming van immigratiestromen.
Samenwerking met derde landen kan ongetwijfeld ertoe bijdragen dat de oorzaken van de immigranten- en vluchtelingenstromen worden weggenomen. Dat betekent echter niet dat de Unie wordt ontslagen van haar internationale verplichtingen in verband met de bescherming van hulpbehoevenden.
Zij moet wel degelijk hulp verlenen en bijdragen aan de bestrijding van de oorzaken van emigratie. De Europeanen zouden eindelijk moeten inzien dat hoe dieper de welvaartskloof tussen de landen van de Unie en hun buren wordt, hoe groter ook de emigratiedrang wordt.
Wij kunnen degenen die een stukje van onze welvaart opeisen niet de weg afsnijden door onze grenzen af te schermen of repressieve politiemaatregelen te nemen.
Als wij Europa veranderen in een burcht, zullen de tarieven van degenen die de immigranten illegaal de Unie binnenloodsen misschien omhoog gaan, maar illegale binnenkomst zal pas echt kunnen worden bestreden als een legale weg tot immigratie wordt geboden. Daarom moeten wij Albanië op elke mogelijke manier bijstaan in de bestrijding van armoede, de verbetering van de levensstandaard, de verwezenlijking van werkgelegenheid, de versteviging van de democratische instellingen en de eerbiediging van de mensenrechten, en van met name de rechten van minderheden, vrouwen en kinderen.
Uit de recente gewelddadigheden tegen de Griekse gemeenschap in Chimarra is gebleken hoe noodzakelijk democratisering, versterking van de instellingen en eerbiediging van de mensenrechten in Albanië is. Ons hoofddoel moet zijn de economische groei en de sociale ontwikkeling te versnellen.
Ook moeten wij zorgen voor samenwerking en vreedzame samenleving met de buurlanden. Alleen op die manier kan de vicieuze cirkel van armoede en geweld waardoor emigranten- en vluchtelingenstromen ontstaan, worden doorbroken.
De Groep op hoog niveau heeft gekozen voor een afweerbeleid. Dat strookt echter niet met de veelzijdige blik die de werkzaamheden van de Groep op hoog niveau zou moeten kenmerken.
Dat strookt evenmin met de conclusies van Tampere waarin wordt gehamerd op volledige eerbiediging van het asielrecht, op grond van het Verdrag van Genève. Albanië heeft heel weinig ervaring met asielvraagstukken en nog niet de noodzakelijke mechanismen op poten gezet voor onderzoek van asielaanvragen.
Daarom kan Albanië nog niet als een veilig land voor vluchtelingen worden beschouwd. Evenmin is Albanië in economisch, politiek en sociaal opzicht in staat dergelijke taken op zich te nemen, zoals ook het Hoge Commissariaat van de VN voor vluchtelingen heeft vastgesteld.
Het grootste probleem houdt natuurlijk verband met het feit dat het Albanees politiek bestel zeer fragiel is, het parlement slechts een zwakke rol speelt, het juridisch bestel en de rechtspraak in slechte staat verkeren en het bestuur en de planning door de overheid veel te wensen overlaat.
In talrijke gebieden van het land heerst onveiligheid, en viert de misdaad en met name de drugs- en wapenhandel hoogtij. Daarom zal de samenwerking met de Albanese regering voor de toepassing van de in het ontwerp voorgestelde maatregelen waarschijnlijk niet van een leien dakje lopen.
Natuurlijk worden inspanningen ondernomen om de situatie te verbeteren. Zoals echter uit de recente gemeenteraadsverkiezingen is gebleken heeft zich in Albanië, na de jarenlange isolatie van het land, nog geen democratische cultuur kunnen ontwikkelen.
In mijn verslag worden al deze factoren in overweging genomen en uiteindelijk enkele maatregelen voorgesteld. Zo moeten de in het actieplan voorgestelde maatregelen geleidelijk aan ten uitvoer worden gelegd.
Men zal een studie moeten maken van de behoeften, zoals in het eerste deel geschiedt. Daaruit blijkt wat de meest nijpende problemen zijn.
Men moet in Albanië bijvoorbeeld allereerst de economie en de democratische instellingen tot ontwikkeling brengen en een infrastructuur opzetten. Pas daarna moeten wij als Unie overeenkomsten voor de terugkeer van vluchtelingen en immigranten ondertekenen.
Ik wil hier met name ook wijzen op de noodzaak van maatregelen voor de verbetering van de binnenlandse veiligheid en de versteviging van de dialoog tussen de Europeanen en de lokale autoriteiten in Albanië. De Raad en de Commissie moeten tot slot in samenwerking met de Albanese, Italiaanse en Griekse autoriteiten concrete activiteiten ontplooien.
Afgezien daarvan is gecoördineerd optreden vereist, met een zo groot mogelijke deelname van Europol, om een eind te maken aan de mensenhandel en de prostitutie van vrouwen en kinderen, en aan de activiteiten van de misdadige circuits die mensen smokkelen en hen uitbuiten door ze zwart te laten werken en tot prostitutie te dwingen.
Ik wil tot slot mijn steun betuigen aan de voorbereidende werkzaamheden voor de sluiting van een overeenkomst inzake stabiliteit en partnerschap tussen de Unie en Albanië.
Mijnheer de Voorzitter, beste collega' s, om te beginnen moet ik toch mijn verbazing uitspreken over het feit dat de Commissie heeft toegestaan dat een groep van de Raad op hoog niveau werk verricht dat zij eigenlijk na Amsterdam had moeten doen.
Ik vind dat jammer, hoewel hetgeen de groep heeft gedaan niet verkeerd is, omdat hij de vinger precies op de zere plek legt en ook probeert de juiste oplossingen te geven.
Zoals mevrouw Karamanou al zei is Albanië sinds de opening van zijn IJzeren Gordijn, dat bijzonder dicht om Albanië hing, één van de belangrijkste landen van oorsprong en doorgang van migranten naar de EU.
Dat zorgt natuurlijk voor problemen.
Wij hebben echter ook een ander probleem in Albanië.
Een groot aantal Albanezen verlaten hun vaderland vanwege de onveiligheid in het land, de sociale moeilijkheden, de verouderde maatschappij- en familiestructuren.
Zij verlaten het land en daarmee gaat een stuk toekomst van dit land verloren.
Wij moeten helpen in dit land situaties te creëren waardoor de mensen zullen blijven. De veiligheid moet gegarandeerd zijn, er moet werkgelegenheid worden gecreëerd, zodat de mensen niet weggaan.
Wij moeten natuurlijk ook voorkomen dat Albanië ontaardt in een overslagplaats voor vluchtelingen, drugs en vrouwenhandel.
Het is een land waarmee velen zich bemoeien, waaraan ook veel buurlanden hun handen vuil maken.
Daarom moeten wij dit land helpen.
We doen het als Europese Unie.
We leiden de politie op.
We helpen hen bij het douaneverkeer. Het probleem is echter dat in dit land zoveel verwaarloosd is dat er maar langzaam vorderingen worden gemaakt, ondanks enkele inspanningen van de regering.
Een ding wil ik graag kwijt, mevrouw Karamanou: als Albanië geen veilig land van herkomst is en wij de Albanese vluchtelingen anders behandelen dan andere, kan Albanië er ook geen aanspraak op maken om samen met ons een associatie- en stabiliteitsproces aan te gaan.
Dan is het nog niet zo ver, maar ik ben van mening dat het al veel verder is.
Voor mij is Albanië een land waarnaar men de mensen kan repatriëren.
Mensen worden daar niet vervolgd.
Het is nog niet allemaal rozengeur en maneschijn, maar het is beter dan u schetst!
Mijnheer de Voorzitter, het actieplan stelt in zijn analyse vast dat de huidige situatie in Albanië reden tot bezorgdheid geeft.
De gebrekkige sociale, economische en politieke verhoudingen in combinatie met ontbrekende, respectievelijk gebrekkige rechtszekerheid en georganiseerde criminaliteit leiden tot massale migraties.
Albanië is een belangrijk land van oorsprong en doorgang van migranten naar de Europese Unie.
Anderzijds zijn er ook positieve krachten ontstaan die democratisering en ontwikkeling van de samenleving nastreven en die wij moeten en zullen ondersteunen.
Repressie van de migratie naar de EU vanuit en via Albanië, dat is het voornaamste doel van het actieplan.
Daarvoor zijn tweeërlei maatregelen nodig.
Enerzijds moeten de positieve krachten in Albanië worden ondersteund, anderzijds moeten wettelijke kanalen voor de migratie uit deze regio worden ingevoerd om illegale migratie en mensenhandel te beperken resp. verhinderen alsmede de daarmee verband houdende diverse vormen van criminaliteit zoals zwarte arbeid en prostitutie.
Wij hebben speciaal op Albanië toegesneden preventieve maatregelen nodig die van hulp zijn bij de opbouw respectievelijk wederopbouw van het land.
Zo kan een menswaardig leven in de regio mogelijk worden gemaakt en zouden veel redenen voor vertrek, asiel en vlucht wegvallen.
Maar wat wij aan de andere kant nodig hebben zijn stringente, uniforme wettelijke kanalen voor de migratie naar de gehele Europese Unie.
Het kan daarbij echter niet de bedoeling zijn om criminele handelingen te legaliseren.
Netwerken van mensensmokkelaars zijn geen hulpverleners die onze dank verdienen omdat ze mensen redden van vervolging door totalitaire regimes.
Betaalde migrantensmokkelaars, die meestal behoren tot grensoverschrijdende misdaadorganisaties, verdienen met hun meedogenloze zaken veel geld aan het leed en de hoop van mensen, en verlenen geen edelmoedige humanitaire hulp.
Het door parlementslid Ilka Schröder gepubliceerde voorstel om EU-subsidies aan de mensensmokkelaars te verlenen moet in dit verband dan ook als contraproductief en verachtelijk worden veroordeeld.
U heeft zeker gelijk, mevrouw Karamanou, want de smokkelaars zijn niet de wortel van het kwaad.
De wortel van het kwaad is ook niet de Europese Unie.
De wortel van het kwaad is de situatie in de landen van oorsprong.
Ik juich het actieplan toe, maar kan me niet aansluiten bij collega Karamanou die in haar verslag illegale grensovergang niet als criminele handeling, dus als legaal beschrijft.
Als wij oorzaken en niet alleen symptomen willen bestrijden, hebben wij hulp nodig uit de betroffen regio' s en een regeling voor het hele vraagstuk van immigratie, asiel en oorlogsvluchtelingen in de Europese Unie, met oplossingen die tegemoet komen aan de migranten, maar ook aan de ontvangende landen.
(Applaus)
Mijnheer de Voorzitter, in tegenstelling tot de heer Pack geloof ik dat, hoe meer groepen zich met Albanië bezighouden, hoe beter het is.
De Commissie vrijheden en rechten van de burger is een discussieforum voor deze problemen, want het zijn geen moeilijkheden die in korte tijd kunnen worden opgelost, maar vraagstukken waar we nog tientallen jaren mee geconfronteerd zullen worden.
Het zou dus nuttig zijn als het onderhavige programma, dat door mevrouw Karamanou goed in elkaar is gezet, onderscheid zou maken tussen maatregelen die op korte termijn kunnen worden ingevoerd, maatregelen op middellang termijn en die omstandigheden die historische wortels hebben, waartegen we al 500 jaar strijden, een gevecht dat ons nog wel honderden jaren zal kosten.
Juridische instrumenten maken deel uit van de maatregelen op middellange termijn; het vinden van eerlijke douanebeambten en onomkoopbare rechters is ook een economisch vraagstuk en neemt tientallen jaren in beslag.
De laatste dagen komen er godzijdank positieve signalen van de Balkan, die indirect ook Albanië betreffen.
Het verslag noemt een opmerkelijk feit - ik kies slechts een onderdeel om het kort te houden - namelijk dat het actieplan voor Albanië en de omliggende regio door een werkgroep is opgesteld.
Op deze manier gaan documenten van de ene instelling naar de andere en de Europese Commissie weigert bijvoorbeeld het rapport over onder andere de Customs Assistance Mission (CAM) bekend te maken, dat door de Albanezen is opgesteld.
Dat is een ander gevaar van de Albanese kwestie: het vermoeden rijst dat iemand iets wil verbergen, iets wil verdoezelen dat in werkelijkheid niet bestaat.
Wie de Albanese situatie kent, begrijpt dat het niet zo diplomatiek is de belangrijkste personen van het plaatselijke openbare leven te noemen. Er kan immers van alles gebeuren tussen landen in een overgangsfase en de geïndustrialiseerde wereld, die zich als hulpverlener opstelt.
Wat de steun aan de Albanezen betreft, is alles duidelijk en transparant, mijnheer de Voorzitter, dus ik denk dat de publicatie van alle gegevens een daad van politieke rechtvaardigheid is die dient om speculaties gericht op eigenbelang te voorkomen.
Het algemene probleem is natuurlijk Albanië alle mogelijke hulp te leveren, om de misdaad te bestrijden en de levensomstandigheden van het volk te verlichten, zodat minder mensen emigreren.
Mijnheer de Voorzitter, dit is een zeer goed verslag met een menselijke inslag, maar de bedoeling is desalniettemin de mensenstroom van en door Albanië een halt toe te roepen.
De EU heeft een zeer droevig vluchtelingenbeleid ontwikkeld, dat voor het grootste deel op sluiting van onze grenzen neerkomt.
Maar hoe moet dit gebeuren?
Waarom vluchten mensen?
Natuurlijk vluchten ze voor onderdrukking, terreur en oorlog, maar ze vluchten misschien ook voor chaos en armoede.
Het verlangen van de mens naar een beter leven in de toekomst, voor zichzelf, maar waarschijnlijk vooral voor de kinderen, is een van de belangrijkste en sterkste drijfveren.
Wij kunnen het gewoon niet maken de deur te sluiten voor alle mensen die hierheen proberen te vluchten.
Wij moeten betere methodes vinden.
De harde methode, de politie, kan gebruikt worden wanneer er sprake is van vrouwen- of kinderhandel en slavenarbeid.
Door de grenzen strenger te sluiten, zal de vluchtelingensmokkel op een waanzinnige manier toenemen.
Uiteraard ligt er geen pasklare oplossing voor de hand, maar op korte termijn gaat het erom een wereld van rechtvaardigheid, veiligheid en met toekomstmogelijkheden te scheppen.
Dit geldt zowel voor de Albanese bevolking als voor mensen uit andere landen die via Albanië het paradijs, dat de Europese Unie voorstelt, proberen te bereiken.
Onze voorvaderen reisden naar de VS om daar een leven in vrijheid te vinden, tenminste, dat dachten ze.
Wij proberen de mensen die vandaag hetzelfde doen, tegen te houden.
Helaas moeten wij vaststellen dat West-Europa vandaag probeert wetten te maken om de mensen die de ongeboren kleinkinderen van Anne Frank verbergen, te kunnen straffen.
Het is ongelooflijk dat wij ons tot dit niveau verlaagd hebben.
Laat ons proberen de waarheid onder ogen te zien.
Wij zullen nooit in vrede en vrijheid in een wereld van welvaart en rechtvaardigheid kunnen leven wanneer we zo verschrikkelijk onrechtvaardig zijn tegenover de meest nabije buren van de Europese Unie.
Voorzitter, commissaris, de Groenen van de EVA-fractie willen mevrouw Karamanou, rapporteur, feliciteren met haar verslag, het is zeer correct.
Het is inderdaad zo dat er maatregelen moeten worden genomen in verband met de migratie, migratie uit noodzaak, en dat de oorzaken moeten worden weggenomen.
Wat ik extra wil benadrukken is de situatie van vrouwen en kinderen in Albanië.
Het is ten eerste dramatisch hoeveel jonge mensen er verdwijnen, gekidnapt worden en ongewild of soms ook gewild wegtrekken.
Er zijn geen kinderrechten in Albanië, geen speelvoorzieningen, geen vrouwenrechten, veel agressie tegen vrouwen in het gezin, door de man, de echtgenoot, geen dierenrechten en totaal geen mensenrechten.
Erbarmelijk is de situatie in de dorpen op ecologisch vlak, het vuil wordt overal neergestort, het water is niet altijd drinkbaar en de elektriciteit werkt slecht.
De mensen hopen natuurlijk op een betere politieke vertegenwoordiging maar nu lopen er nog veel mensen angstig rond, met angst voor alles en nog wat en angstig ook voor de geweldsuitbarstingen die er af en toe zijn.
Er is ook een kloof tussen de donoren, wij allemaal, Europa, de Verenigde Staten, die geld geven, projecten uitschrijven en dergelijke, en de mensen zelf op het terrein.
Een ander probleem dat ik wil aankaarten, is het probleem van de opvang van Albanese slachtoffers van vrouwenhandel.
Zij gaan terug naar hun land, maar er is geen opvang voor.
Er is een opvang bij het ICMC voor slachtoffers uit onder meer Montenegro, maar niet voor Albanese meisjes die terugkomen uit Italië, Griekenland, Duitsland, België enzovoort.
Er moet gevolg gegeven worden aan de oproep van NGO's, van de vrouwen-NGO's.
Er is ook de dreiging dat ze opnieuw zullen worden opgepakt door de traficanten en teruggestuurd naar de landen van bestemming.
De economie moet geactiveerd worden, in combinatie met goed ecologisch beleid.
Er moet werk worden gemaakt van scholen en kinderopvang.
Steun moet worden verleend aan de mensen die ginder op het terrein in de NGO's werken.
Er worden goede dingen gedaan, het IOM levert schitterend werk, de Europese politiediensten leveren schitterend werk, de KFOR is daar aanwezig, maar ook de plaatselijke bevolking moet meewerken aan de ontwikkeling van hun land.
Daders moeten gestraft worden.
Mevrouw Karamanou, gefeliciteerd met de uitgebreide, ruime invalshoek in uw verslag.
Mijnheer de Voorzitter, allereerst wil ik mevrouw Karamanou gelukwensen met haar kwalitatief hoogstaand werk. Ik benadruk vooral haar opmerking dat het actieplan zich met name zou moeten bezighouden met de bescherming van de vervolgde burgers en met de voortdurende schendingen van de mensenrechten, en niet zozeer met de manier waarop migratie naar de landen van de Unie kan worden beperkt en beteugeld.
Het is een feit dat Albanië, als land en als samenleving, met grote problemen te kampen heeft.
De in het land heersende economische, sociale en politieke omstandigheden zetten de burgers ertoe aan hun heil elders te zoeken. Emigratie is voor hen en voor hun gezinnen letterlijk de enige overlevingskans.
De situatie ging snel achteruit toen de activiteiten van de door de Europese Unie gesteunde politieke krachten in 1997 tot het verschijnsel van de piramides leidden, waardoor het spaargeld van de burgers als sneeuw voor de zon verdween. Met het spaargeld verdween echter tegelijkertijd ook het vertrouwen in de structuur van de Albanese staat en zijn organisatie.
Uiteindelijk leidde dit tot een volksopstand waardoor de Albanese staat zo goed als werd afgeschaft en grote veiligheids-, politieke en economische problemen ontstonden voor de Albanese burgers.
Enorme hoeveelheden wapens kwamen toen in handen van oncontroleerbare groepen die zich snel organiseerden in maffia-achtige misdaadorganisaties.
De problemen in dit gebied werden nog vergroot door de gebeurtenissen in Kosovo en de NAVO-bombardementen.
Doen alsof je neus bloedt en een muur optrekken rond je paradijs om de wanhopige mensen uit je buurland tegen te houden, getuigt niet alleen van onmenselijk maar ook kortzichtig gedrag.
Natuurlijk wil iedereen in zijn eigen land wonen, mits hij daar veilig en menswaardig kan leven. Wanhopige mensen kun je echter met geen mogelijkheid tegenhouden.
Daarom zouden wij er goed aan doen de repressieve maatregelen stop te zetten en twee andere wegen te bewandelen.
Ten eerste moeten wij Albanië helpen zijn economie nieuw leven in te blazen en zijn bevolking terug te halen, en ten tweede moeten wij de Albanese migranten in onze landen legaliseren. Het zijn geen wilde dieren en wij mogen hen niet uitbuiten door ze zwart te laten werken of ze te gebruiken al naar gelang ons dat uitkomt.
In Griekenland zijn bijvoorbeeld heel wat werkzaamheden afhankelijk van Albanezen. Als de Albanezen zouden vertrekken, zou heel veel werk, met name in de landbouw, gewoon blijven liggen.
Laten wij daarom overgaan tot bilaterale overeenkomsten en daarin een legale en duidelijke omschrijving geven van de werkzaamheden, de duur en de plaats van verblijf, het loon, de arbeidsduur, de arbeidsomstandigheden en de sociale voorzieningen. Dan zullen de migranten onze landen kunnen helpen bij onze economische vooruitgang en bijdragen aan het ontstaan van vriendschap en samenwerking tussen de volkeren.
Mijnheer de Voorzitter, waarde collega' s, ik wil allereerst mevrouw Karamanou gelukwensen met haar verslag over dit uiterst subtiele en belangrijke vraagstuk.
Ik wil ingaan op twee van de talrijke belangrijke vraagstukken die mijns inziens onze aandacht vragen.
Het eerste vraagstuk houdt verband met de structuren en ontwikkelingen in Albanië. Na de gebeurtenissen en rellen tijdens de recente gemeenteraadsverkiezingen - rellen die vooral gericht waren tegen de Griekse minderheid in Albanië - is gebleken hoe nijpend het structurele probleem is.
Daarom moet de Europese Unie in eerste instantie bijdragen aan de totstandkoming van structuren waarmee democratische regels in acht kunnen worden genomen en de rechten van de minderheden in Albanië kunnen worden erkend en geëerbiedigd.
Het tweede vraagstuk houdt verband met het enorme en inderdaad heel ingewikkelde migratievraagstuk.
Dit is een zeer belangrijk vraagstuk dat bepaald wordt door historische, sociale, politieke en economische factoren.
Juist omdat dit echter zulk een veelzijdig vraagstuk is, moet hier het hoofd aan worden geboden met een veelzijdig beleid, met een beleid zonder simplistische benaderingen, met een beleid waarmee een dynamisch juridisch bestel kan worden gecreëerd - een juridisch bestel is immers een vast bestanddeel van elke staat - dat de problemen kan oplossen en zich niet beperkt tot repressieve acties, ook indien deze acties het gevolg zijn van de toepassing van de wet.
Mijns inziens zijn wij nu zover dat wij deze maatregelen kunnen besluiten en opleggen.
De tijd is rijp, de omstandigheden zijn rijp en iedereen weet dat als wij dit hard maken, wij een heel goede dienst bewijzen.
Mijnheer de Voorzitter, ik juich de opstelling van een actieplan voor Albanië toe en ook het geëngageerde verslag van mijn collega, Anna Karamanou.
Aan de hand van haar analyse van de politieke en economische situatie in Albanië kunnen wij de oorzaken van migratie beter herkennen en passende maatregelen nemen.
Mijn kritiek op dit actieplan, en ook op de andere actieplannen die zijn opgesteld, is dat het vooral gaat over maatregelen ter controle en bestrijding.
Albanië is een van de armste landen ter wereld en heeft zelf honderdduizenden vluchtelingen opgenomen.
Er is nu een sterke terugtocht van vluchtelingen, wat eigenlijk in tegenspraak is met het ontbreken van veiligheid, recht en orde.
Er worden mensen teruggestuurd die voor een deel goed geïntegreerd waren.
Jonge mensen moeten hun opleiding afbreken en gaan een onzekere toekomst tegemoet.
Dat is geen slim beleid.
De repatriëring moet plaatsvinden onder omstandigheden waarbij het eergevoel en de veiligheid van de betrokkenen wordt gewaarborgd.
Daarom is het absoluut nodig om een planning op te stellen voor de coördinatie van de terugkeer en vooral ook om non-gouvernementele organisaties en internationale instanties daarbij te betrekken.
De situatie in Albanië schat ik nog steeds als zeer ernstig in wegens de politieke instabiliteit, de veronachtzaming van wetten en de extreem hoge criminaliteit.
Jaar na jaar, vooral in de zomer, riskeren duizenden mensen hun leven op weg naar de EU.
Honderden van deze vluchtelingen vinden daarbij de dood op zee.
Het echte aantal doden zullen we nooit te weten komen.
De 7000 kilometer lange zeegrens met Italië is moeilijk te controleren en biedt netwerken van smokkelaars, die met grote minachting voor mensen te werk gaan, een enorm actieveld.
Criminelen die de moeilijkheden van de vluchtelingen uitbuiten, moeten worden bestraft.
Tegen de mensenhandel, in het bijzonder van kleine kinderen, de uitbuiting van mensen voor zwarte arbeid en prostitutie moet op de hardste manier worden opgetreden.
Maar wie denkt dat alleen het bestrijden van smokkelbendes de illegale immigratie zal verhinderen, vergist zich.
Wat we nodig hebben is een intensivering van de dialoog tussen de verschillende onderhandelings- en adviesteams en een betere coördinatie.
Alleen zo kunnen we een gemeenschappelijke bijdrage leveren aan het bestrijden van de uitbuiting van vluchtelingen door mensensmokkelaars.
De Gemeenschap moet Albanië ondersteunen bij zijn inspanningen tot versterking van de rechtsstaat. Vooral met het oog op de financiële ondersteuning - dat wil ik benadrukken - mogen wij Albanië en de omliggende regio niet in de steek laten.
Tot slot verzoek ik de Raad hierbij wederom om stappen te ondernemen voor een communautaire aanpak van het beleid met betrekking tot migratie, asiel en bestrijding van de mensenhandel.
Mijnheer de Voorzitter, steun aan Albanië en de omliggende regio is van groot belang voor de stabiliteit in Europa.
De verankering van de democratie en het ontstaan van een rechtsstaat is noodzakelijk.
Wij mogen de volken in nood niet vergeten, het is onze plicht ze zo goed mogelijk te steunen.
Met het actieplan voor Albanië en de omliggende regio kunnen wij de stabiliteit in de regio vergroten.
De nadruk mag niet liggen op hoe de immigranten- en vluchtelingenstroom moet worden beperkt, maar hoe de omstandigheden in de regio zo kunnen worden verbeterd dat de mensen in hun eigen huizen kunnen blijven wonen.
Albanië en vooral Kosovo zijn echter nog geen vredige regio's en daarom moet de terugkeer van vluchtelingen beheerst gebeuren zonder hun veiligheid in gevaar te brengen.
De situatie van de Albanezen in Kosovo is lange tijd zeer penibel geweest en het is heel goed dat hun rechten eindelijk worden erkend.
Het is echter net zo noodzakelijk de rechten van de minderheden in Kosovo, de Serviërs en zigeuners, te garanderen.
Het herstellen van de vrede tussen de bevolkingsgroepen is een langdurig maar zeer noodzakelijk proces.
Alleen vergeving is een revolutionair fundament voor het bouwen aan de toekomst.
Economische groei maakt het mogelijk de problemen in crisisgebieden te overwinnen.
Alleen financiële steun is onvoldoende, wij hebben ondernemerschap op het niveau van het gewone volk nodig en moeten het eigen initiatief van de mensen ondersteunen.
Gezamenlijke transacties verbinden de mensen op vreedzame wijze met elkaar.
De betekenis van het CARDS-programma van de Europese Unie neemt hierbij een sleutelpositie in, want zonder goed bestuur functioneert niets.
Wij moeten ze helpen zichzelf te helpen.
Juist nu heeft de regio een vaderlijke, sturende hand nodig.
De Europese Unie heeft als partner van de Balkan een grote verantwoordelijkheid voor de toekomst van de regio.
Wij moeten ons egoïsme in de prullenbak gooien en inzien dat hun en ons lot met elkaar verbonden zijn.
Mijnheer de Voorzitter, toen ik twee maanden geleden de rapporteur, die ik overigens van harte gelukwens met haar werk, vroeg in paragraaf 6 van het verslag gewag te maken van de noodzaak de veiligheid en de bescherming van de nationale minderheden in Albanië te verbeteren - hetgeen de rapporteur heeft gedaan - gingen mijn gedachten natuurlijk uit naar meer algemeen de slechte staat van dienst van dit land wat de eerbiediging van de rechten van de minderheden en met name de Griekse minderheid op zijn grondgebied betreft.
Ik moet echter eerlijk bekennen dat ik nooit had verwacht zo snel een tastbaar bewijs te krijgen van het slechte gedrag van de Albanese autoriteiten.
Men hun pogingen de verkiezingsuitslag te vervalsen en met hun onverhuld gewelddadig optreden tegen de kandidaten en kiezers van de Griekse minderheid - waarvan objectieve getuigenissen bestaan van officiële internationale waarnemers -, hebben de Albanese autoriteiten helaas aangetoond dat Albanië niet in staat is de meest elementaire verplichtingen in de toenadering tot de Europese Unie na te komen. Albanië eist echter wel dat de internationale gemeenschap de onderdrukte Albanese minderheden in derde landen te hulp schiet, zelfs met wapens.
Het geval van Griekenland is typerend. Ofschoon Griekenland Albanië na de val van het communisme op alle mogelijke wijzen heeft geholpen en duizenden Albanese migranten en illegale migranten gastvrij heeft opgenomen, moet het toezien hoe zijn grote, historische minderheid in Albanië stelselmatig wordt vervolgd en hoe de fundamentele politieke en culturele mensenrechten voortdurend worden geschonden.
De onaanvaardbare gebeurtenissen in Chimarra dwingen ons mijns inziens voorzichtig te zijn in ons oordeel over het vermogen en de wil van Albanië om aan de aanvaarde Europese criteria op het gebied van de mensenrechten en de democratische vrijheden te voldoen. Dat betekent bijgevolg dat wij meer algemeen terughoudend moeten zijn in ons gedrag, in onze actieplannen en steun aan dit land en deze eventueel moeten aanpassen, zolang Albanië zijn beleid niet herziet.
Mijnheer de Voorzitter, net als de heer Dimitrakopoulos denk ik dat Albanië, bij al zijn problemen op economisch en sociaal gebied en op het gebied van de interne veiligheid, het meest gebaat is bij wederopbouw van de rechtsstaat, bescherming van de burgers, herstel van het gezag van de instellingen en de plaatselijke overheid.
Als het democratische gehalte van het land niet verbetert, ook met het oog op de laatste verkiezingen en de gemelde verkiezingsfraude, kunnen we de problemen natuurlijk nooit oplossen.
Het verheugt me dat in het definitieve verslag eindelijk twee punten waaraan wij Italianen veel waarde hechten worden genoemd en op waarde worden geschat.
Het eerste: een instabiel Albanië betekent een instabiele Balkan en een instabiele Balkan betekent instabiliteit in Europa.
Dat moeten we ons allemaal realiseren.
Het tweede, net zo waar: de migratiedruk en de Albanese criminaliteit mogen niet op de schouders van Italië en Griekenland alleen worden geschoven.
Velen hebben hun solidariteit en hulpvaardigheid geuit, maar ik wil eraan herinneren dat de enige werkelijke solidariteit tot nog toe van de Italiaanse kustbewoners en van de plaatselijke instellingen is gekomen.
Ik heb van Europa geen concrete solidariteitsbetuigingen gezien waar het gaat om het gezamenlijk opvangen van de problemen van een volk.
Wat ik echter onaanvaardbaar vind in dit verslag, en ik zeg het ronduit, is dat oorzaak en gevolg door elkaar worden gehaald, namelijk een procedure voor de weloverwogen afgifte van visa, en dus de mogelijkheid om te emigreren, met de oorzaak van de clandestiene immigratie.
Het is precies omgekeerd! Laten we oorzaak en gevolg niet door elkaar halen!
Ik vind het vooral onaanvaardbaar en negatief voor Albanië dat men een signaal van tolerantie tegenover de clandestiene immigratie wil afgeven.
Dat is iets wat Albanië niet nodig heeft!
Albanië heeft onze concrete economische steun nodig, onze effectieve solidariteit, maar het moet ook ferm worden toegesproken, want Albanië moet, alleen en met onze hulp, erin slagen om de contouren van een rechtsstaat te reconstrueren.
Mijnheer de Voorzitter, voor velen in de EU is Albanië ver van het bed, verder dan het koninkrijk van Walachije, terwijl de Albanezen een van de oudste Europese cultuurvolken zijn.
Ze hebben in de middeleeuwen tegen invasies door het Osmaanse rijk gestreden en zich tot ver in onze moderne tijd daartegen verweerd als Europeanen.
Zij hebben vooral erg onder Europese minachting geleden.
In de negentiende eeuw heeft men alle volken op de Balkan een perspectief gegeven, op het Congres van Berlijn van 1878.
Maar de Albanezen heeft men in Berlijn praktisch van tafel geveegd, men heeft geen rekening met ze gehouden. In de twintigste eeuw hebben ze onder een van de meest verschrikkelijke ideologieën van die eeuw geleden, namelijk onder het socialisme en communisme in zijn bijzonder wrede variant.
Daarom dragen wij nu een Europese verantwoordelijkheid voor dit Europese Albanië.
Daarom juich ik de uitgangspunten van het verslag en het actieplan toe.
Wij moeten echter goed opletten dat we niet met twee maten gaan meten.
Er is hier veel over de mensenrechten gezegd.
Ik zou zeggen, terecht eisen wij van de Albanezen rechten voor alle minderheden.
Maar dan moeten we die ook in de hele Europese Unie invoeren.
Dat is ons nog niet gelukt.
We hebben geen Europese normen voor de bescherming van minderheden.
In alle buurlanden van Albanië - behalve Kosovo waar de Albanezen de meerderheid vormen - hebben we te maken met Albanese minderheden, en daar kunnen we laten zien wat de minderhedennormen van de EU zijn.
Ik wil nog iets zeggen.
Ik ben met collega Liese van mening dat we een verdeling van de lasten nodig hebben bij het asiel- en vluchtelingenbeleid.
Het probleem is echter dat we hiervoor al hebben gestreden, maar dat we zowel in dit Parlement als in de Europese Unie geen meerderheid krijgen voor een verdeling van de lasten naar quotum.
Wij zien nu juist aan het geval van Albanië dat het elke lidstaat eens kan overkomen.
Daarom is het van belang dat we niet langer aan de symptomen sleutelen, maar dat we eindelijk een solidair asiel- en vluchtelingenbeleid met vaste quota en een stabiele verdeling van de lasten creëren voordat de catastrofe plaatsvindt.
Mijnheer de Voorzitter, in de conclusies van de Europese Raad van Tampere werd een sterker buitenlands beleid op het gebied van juridische en interne zaken geëist.
Het onderhavige actieplan is een belangrijke maatregel ter versterking van het buitenlands beleid.
De grote institutionele veranderingen die voortkomen uit het Verdrag van Amsterdam zijn van invloed geweest op hoe zaken met betrekking tot asielzoekers en immigranten worden geregeld.
De Gemeenschap is nu in staat te voldoen aan de eis van de Europese Raad door gebruik te maken van haar nieuwe bevoegdheden op het gebied van het buitenlands beleid en haar programma's inzake externe betrekkingen.
In het stabiliteits- en associatieproces wordt met de Albanezen als gelijkwaardige partners over immigratiezaken gesproken.
Gelijksoortige gesprekken zouden in de hele regio moeten worden gevoerd.
Na 1991 is in het kader van het PHARE-programma al in totaal 750 miljoen euro aan diverse steun toegewezen.
De laatste twee jaar is aan het land bovendien 250 miljoen euro aan humanitaire hulp via het ECHO-programma toegewezen.
Juridische en interne zaken hebben een belangrijk aandeel in het op PHARE volgende CARDS-programma.
Wij willen vooral onderstrepen dat wij onze volledige steun geven aan het omvattende standpunt en streven van de werkgroep op hoog niveau voor asiel- en migratievraagstukken om zich bezig te houden met de werkelijke redenen voor de gedwongen migraties.
De Algemene Raad keurde al vorig jaar mei de vijf eerste actieplannen, die betrekking hadden op Somalië, Sri Lanka, Afghanistan, Marokko en Irak, goed.
Het actieplan voor Albanië en de omliggende regio werd in juni dit jaar al goedgekeurd en dat is dus de zesde in rij.
De Europese Raad van Tampere spoorde de Raad en de Commissie aan in december dit jaar verslag uit te brengen over de voortgang van het werk van de werkgroep.
In dat verslag wordt het actieplan voor Albanië en de omliggende regio gedetailleerd behandeld.
Het ontwerpverslag wordt vandaag in de Raad behandeld.
De Commissie is actief betrokken bij het opstellen van het verslag.
Ik wil de rapporteur, mevrouw Karamanou, en de hele commissie bedanken voor dit zeer grondige verslag en ik hoop dat de Raad rekening houdt met de daarin verkondigde standpunten.
Ik wil nog drie standpunten naar voren brengen.
Ten eerste steunt de Commissie een onpartijdige houding ten opzichte van de in het actieplan voorgestelde maatregelen en de uitvoering ervan.
Wat dat betreft zijn wij het met de rapporteur eens.
Ten tweede lijkt de situatie wat betreft de doelstellingen van het actieplan voor het jaar 2000 vrij gunstig te zijn.
De Commissie heeft deelgenomen aan het opstellen van een overzicht met betrekking tot de uitvoering van het actieplan.
Wij willen ook de lidstaten bedanken voor hun bijdrage aan dit werk.
Zoals ik al heb gezegd, probeert de Gemeenschap haar steunprogramma's zo doeltreffend mogelijk uit te voeren.
Dat wordt de prioriteit van de hele Unie.
Ten derde en ten slotte moet het actieplan en de uitvoering ervan per regio worden bekeken.
Het stabiliteitspact voor Zuid-Oost-Europa biedt daarvoor een uitstekend forum.
De deelnemers aan het stabiliteitspact hebben al verscheidene uitspraken in die richting gedaan.
Wij kunnen dan ook met nog meer hoop uitzien naar de volgende maand te houden Top in Zagreb.
Dank u wel, commissaris Liikanen.
Het debat is gesloten.
De stemming vindt morgen om 18.00 uur plaats.
De wetgeving verbeteren (verslagen 1998, 1999)
Aan de orde is het debat over het verslag (A5-0269/00) van de heer Wuermeling, namens de Commissie juridische zaken en interne markt, over twee verslagen van de Commissie aan de Europese Raad:
'De wetgeving verbeteren - een gedeelde verantwoordelijkheid' (1998) (COM(1998) 715 - C5-0266/2000 - 1999/2197(COS));
'De wetgeving verbeteren 1999' (COM(1999) 562 - C5-0266/2000 - 1999/2197(COS)).
, rapporteur. (DE) Mijnheer de Voorzitter, dames en heren, geachte collega' s, allereerst wil ik u danken dat u op deze donderdagmiddag nog deelneemt aan dit debat.
Ook wil ik de collega' s van de Commissie juridische zaken en rechten van de burger hartelijk danken voor de constructieve en diepgaande discussie die wij over dit onderwerp hebben gevoerd.
Verder ben ik voor de uitgebreide bijdragen van de medeadviserende commissies veel dank verschuldigd, die ik hierbij wil uitspreken tegenover de heer Van den Berg van de Commissie constitutionele zaken en de heer Candal van de Commissie verzoekschriften.
Inderdaad hebben we een zeer serieus debat gevoerd over de kwaliteit van de Europese wetgeving en de toepassing van het beginsel van subsidiariteit, waarbij we onszelf kritisch tegemoet zijn getreden.
Welke conclusies hebben we getrokken?
We hebben geconstateerd dat de kwaliteit van de wetgeving te wensen overlaat, met name in de beleving van de burger.
Deze raakt van tijd tot tijd gefrustreerd, maar is vaak ook niet vertrouwd met de Europese wetgeving. We willen dan ook onszelf mobiliseren en ook de overige communautaire instellingen oproepen om het lastige kleine werk niet uit de weg te gaan en hiervoor de nodige tijd en medewerkers vrij te maken.
Echter niet alleen de kwaliteit van de wetgeving is van belang, we moeten ook met beleid te werk gaan waar het de kwantiteit van de wetgeving betreft. Niet elk probleem dat zich in Europa voordoet, is immers ook een probleem voor de Europese Unie.
Wij zijn dan ook een groot voorstander van wat de Commissie in haar strategische doelstellingen voor 2000 tot 2005 heeft uiteengezet.
De Commissie meldt hierin dat we ons tot onze kerntaken moeten beperken.
Zaken opgeven waarmee men zich heeft beziggehouden, is af en toe een pijnlijk proces.
Helaas tonen voorbeelden uit de meest recente geschiedenis aan dat de Commissie en ook het Europees Parlement hier niet altijd in slagen.
U zult zich de voorschriften voor het beklimmen van ladders herinneren, welke we onlangs hebben behandeld.
Verder herinner ik me normen voor de instellingen die schepen controleren - ik hoop dat ik de vertalers hiermee niet voor problemen stel - en het voorstel voor een richtlijn betreffende omgevingslawaai, die inderdaad tot doel heeft een lawaaiatlas voor de gehele Europese Unie op te stellen.
De Commissie juridische zaken en rechten van de burger roept de Commissie nadrukkelijk op het hoofd te bieden aan de door haar bekritiseerde wetgevingsdruk.
Dit is geen excuus om dingen te doen die eigenlijk niet nodig zijn.
Maar uiteraard geldt deze oproep om spaarzaam met Europese regelgeving om te gaan ook voor onszelf.
Hierbij worden we geholpen door het subsidiariteitsbeginsel, dat naar de mening van de Commissie juridische zaken en rechten van de burger ook moet worden toegepast bij het besluit of een bepaalde materie tot onderwerp van wetgeving inzake de interne markt moet worden gemaakt.
Dit principe moet ook volledig worden toegepast bij groen- en witboeken en bij actieprogramma' s.
Het kan niet zo zijn dat de Europese Unie op dit punt aanspraak maakt op volledige bevoegdheid.
Ook hier is een concrete volmacht en een serieus subsidiariteitsonderzoek noodzakelijk.
Wij hebben bij die gelegenheid ook gesproken over een tendens die ons verontrust, namelijk dat steeds meer besluiten niet meer worden genomen door de instellingen die democratisch zijn gelegitimeerd.
De eerste overwegingen in het Witboek over good governance van de Commissie geven enigszins te denken.
Immers, wanneer op grote schaal netwerken moeten worden gevormd terwijl voor het overige soft law wordt uitgevaardigd, wanneer door de Commissie richtsnoeren voor interpretatie worden aangenomen en wanneer veel zaken worden geregeld door middel van overeenkomsten tussen de betrokken partijen, dan zal daarvoor zeker een goede reden zijn, maar de verantwoordelijkheid van de wetgever mag daardoor niet worden beperkt.
Wij verzoeken de Commissie dringend om rekening te houden met de verdeling van de bevoegdheden, zowel tussen de Europese Unie en de lidstaten als binnen de instellingen.
Met dit verslag willen wij naar de burger het signaal afgeven dat wij de klachten over de gebrekkige kwaliteit van de wetgeving en over supraregionalisering en centralisme serieus nemen.
Ik verzoek u dan ook eraan bij te dragen dat dit signaal wordt uitgezonden en dit verslag van de Commissie juridische zaken en rechten van de burger goed te keuren.
Mijnheer de Voorzitter, allereerst wil ik namens mijn fractie de rapporteur complimenteren met zijn uitstekende, consistente en uitvoerige verslag.
Mijn fractie heeft echter reeds in de commissie en in de plenaire vergadering een groot aantal amendementen ingediend, niet omdat ze wil afdingen op de kwaliteit van het verslag, maar omdat we vooral wat betreft de reikwijdte van het subsidiariteitsbeginsel van politieke opvatting verschillen.
Wij willen een sterke Unie, die zich kwijt van alle taken die op haar pad komen, die een functionerende interne markt creëert en die het daadwerkelijk mogelijk maakt om de sociale en regionale samenhang te versterken.
Het moet mogelijk zijn overal gemeenschappelijk op te treden indien daardoor op die plaats een betere, hogere Europese meerwaarde wordt gecreëerd.
Juist nu moet de nadruk worden gelegd op de kracht van dit gemeenschappelijke optreden.
Ten eerste hebben we vooral met het oog op de ophanden zijnde uitbreiding een sterke Europese Unie nodig wanneer we de toekomstige lidstaten en hun inwoners willen helpen en we de vele vuurproeven willen doorstaan waaraan we binnen onze lidstaten zullen worden onderworpen.
Ten tweede moeten we juist in het Europees Parlement de nadruk leggen op het pan-Europese en gemeenschappelijke aspect, vooral in een tijd waarin we moeten constateren dat deze betrokkenheid bij de regeringen van veel lidstaten afneemt en waarin kortzichtig, egoïstisch nationalisme en solistisch optreden hand over hand toenemen.
Wanneer we echter willen dat gemeenschappelijk vorm wordt gegeven aan alle belangrijke Europese wensen en dit ook wordt aanvaard en gesteund door de burgers, dan is het noodzakelijk dat we ons meer dan ooit op de essentie concentreren en veel zaken die nu op de agenda staan weer schrappen.
Verder ben ik ervan overtuigd dat we het beter eens kunnen worden over wat noodzakelijk en juist is als we dat per geval zouden doen en dat we alleen dan overbodige zaken van de agenda zouden kunnen afvoeren.
Het is zeker gemakkelijker om per geval pragmatische besluiten te nemen dan in het kader van algemene verslagen en fundamentele debatten.
Dit geldt met name voor het subsidiariteitsbeginsel, maar zeker ook voor de kwaliteit van de rechtsorde.
In plaats van ons te verliezen in een abstracte strijd over algemene beginselen zou dit Parlement beter per geval en vaker kunnen debatteren over de noodzaak van bepaalde plannen en meer tijd en capaciteit moeten vrijmaken voor de kwaliteit van de wetgeving.
Mijnheer de Voorzitter, mijnheer de commissaris, collega's, ik zou eerst en vooral de rapporteur, de heer Wuermeling willen danken voor de wijze waarop hij werk heeft gemaakt van zijn verslag.
Het is op zich natuurlijk een vrij belangrijk onderwerp al zou men dat op het eerste gezicht in deze vergadering niet zeggen gezien het kleine aantal aanwezigen om daarover verder te debatteren.
Dit Parlement produceert, bij wijze van spreken, aan de lopende band Europese wetgeving.
Te vaak dienen wij echter vast te stellen dat deze Europese wetgeving wordt ingeblikt in een te technische, te juridische, te complexe taal, zodanig zelfs dat deze Europese wetgeving onbruikbaar wordt waardoor het beoogde doel, namelijk wetgeving in de Europese Unie doorzichtig en duidelijk maken, niet wordt bereikt.
Europese wetgeving moet een flexibel en een hanteerbaar instrument zijn dat verder door het subsidiariteits- en redelijkheidsbeginsel ook voor de modale burger toegankelijk wordt.
Met genoegen heb ik kunnen vaststellen dat de amendementen 3, 4, 5 en 6, die van mijn hand waren, zijn goedgekeurd door de Commissie juridische zaken en interne markt.
Met deze amendementen beoog ik inderdaad een continue evaluatie van de subsidiariteitsverslagen, en dat op regelmatige wijze nagegaan zal worden of deze inderdaad beantwoorden aan de actualiteit en dat men eerst grondig onderzoekt of bepaalde verordeningen en/of richtlijnen wel nut hebben.
Ik pleit er ook voor dat bij wijzigingen van de bestaande EG-wetgeving gecodificeerde voorstellen worden gedaan waardoor de amendementen in de bestaande richtlijnen of verordeningen worden geïntegreerd.
Tot slot ben ik voorstander van het aanleggen van een soort scorebord voor overbodige wetgeving.
Het staat buiten kijf dat overbodige wetgeving dient te worden gesupprimeerd want, het is inderdaad niet voldoende de inflatie van de wetgeving te beperken, men moet ook de regelgeving duidelijk maken en de daaruit voortvloeiende verplichtingen moeten gemakkelijk te begrijpen zijn.
Ik hoop dan ook, mijnheer de Voorzitter, dat dit verslag ongewijzigd zal worden aangenomen in vergelijking met wat de Commissie juridische zaken en interne markt heeft gedaan en dat het een bruikbaar middel zal zijn om de Europese wetgeving te vereenvoudigen, transparant en doeltreffend te maken.
Mijnheer de Voorzitter, ik ben blij met de gelegenheid die mij wordt geboden om commentaar te leveren op het verslag van de heer Wuermeling en op de fundamentele vraag die daaraan ten grondslag ligt: hoe kunnen wij zorgen voor goede en duidelijke Europese wetgeving?
Ik dank de heer Wuermeling voor zijn verslag.
Etienne Dumont en zijn grote Engelse meester, Jeremy Bentham, huldigden de mening dat wetten, aangezien ze altijd een zekere mate van dwang behelzen, noodzakelijkerwijs ook een zekere mate van kwaad behelzen.
Het kan best zijn dat wetten een noodzakelijk kwaad zijn, maar ze houden een nog groter kwaad in bedwang. Wetten moeten echter in verhouding staan tot het kwaad dat ze willen regelen.
Wij aanvaarden deze opvatting, die ook in dit verslag wordt weerspiegeld. Hierin wordt immers aangedrongen op duidelijke en eenvoudige wetten en op evenredigheid tussen de juridische middelen en de beoogde openbare doelstellingen.
In het verslag wordt bovendien het subsidiariteitsvraagstuk aan de orde gesteld. Kennelijk is dit vraagstuk vanavond omstreden in dit Parlement.
Subsidiariteit komt van paus Pius IX, van een vijand dus van de opvattingen van Bentham over wat een wet is.
Hier komen echter twee verschillende denkrichtingen samen.
Het is niet goed besluitvorming weg te nemen van het meest "lokale" niveau, van het niveau waar besluitvorming het beste kan geschieden, of dit nu het individu, het gezin, het dorp, de stad of iets anders is.
Zo nu en dan ontvang ik brieven. De vorige week kreeg ik een brief van een van mijn kiezers uit het afgelegen gebied van de West Highlands in Schotland.
Hij schreef mij: "Wat doen jullie daar eigenlijk? 2000 jaar lang hebben de mensen hier veilig het water kunnen drinken uit de beekjes en nu mogen ze dat plotseling niet meer!
Zij moeten heel ingewikkelde waterzuiveringssystemen toepassen waar niemand wat aan heeft!"
Ik hoor gelijksoortige geluiden van de bewoners van het eiland Islay waar men verbolgen is over het voorstel van een grote internationale instantie om de lokale robbenkolonie te beschermen. De mensen daar hebben in de afgelopen 2000 jaar beter voor de robben gezorgd dan een internationale instantie waarschijnlijk in de toekomst ooit zal kunnen doen.
Daar gaat het ook precies om.
De wetten moeten dicht bij de burgers staan. Lokale kennis, mits dit de meest relevante kennis is, moet altijd worden toegepast; dat is veel beter dan grote overkoepelende plannen.
Anderzijds staan er soms echter ook openbare belangen op het spel die alleen op het meest algemene niveau kunnen worden behartigd. Bepaalde aspecten van milieubescherming en soortenbescherming, evenals bepaalde aspecten van de interne markt, de anti-protectionistische wetgeving, de regelgeving voor Internet, enzovoort, kunnen enkel op het meest algemene niveau, en op zijn minst op Europees niveau, worden aangepakt.
Een correct opgevat subsidiariteitsbeginsel wijst twee kanten uit: neem besluiten op het laagst mogelijke niveau, maar besef wel dat het laagst mogelijke niveau misschien heel hoog ligt, wanneer algemene belangen op het spel staan die zonder een overal gelijke bescherming geschaad zouden worden.
Daarom is deze verwijzing naar de subsidiariteit zo belangrijk.
Mijns inziens hebben de heer Medina en zijn collega' s ongelijk als zij zeggen dat dit slechts een politiek beginsel is.
Dit is een constitutioneel beginsel en evenals alle andere constitutionele beginselen heeft het enerzijds politieke gevolgen, wanneer wij, wetgevers, namelijk besluiten welke wetten wij willen uitvaardigen, maar anderzijds ook juridische gevolgen, wanneer de rechtbank gevraagd wordt wetten te interpreteren en toe te passen.
Ik wil tot slot het Parlement amendement 1 aanbevelen waarin de Commissie en de Europese Unie worden uitgenodigd serieus rekening te houden met het feit dat wij, evenals in de unie van staten, autonome gemeenschappen, gemeenschappen met zelfbestuur in de Unie hebben.
Ik vertegenwoordig Schotland in dit Parlement.
Schotland en Engeland hebben met het verdrag van 1707 het Verenigd Koninkrijk gevormd en sedertdien ook gehandhaafd.
290 jaar lang heeft Schotland echter zijn eigen rechtssysteem behouden, iets dat het midden hield tussen het civiel recht van continentaal Europa en het common law van Engeland en de Verenigde Staten, maar de wetten kwamen uit Westminster.
In het afgelopen jaar hebben wij een Schots parlement gevormd.
Het Schotse privaatrecht is weer thuis; het Schots strafrecht is weer thuis.
Daarom zou het je reinste ironie zijn indien wij juist nu, nu wij zoiets voor mekaar hebben gekregen, heel de wetgevende macht over privaat-, straf en handelsrecht zouden overhevelen naar de Unie.
Mijns inziens is dat niet de bedoeling en zal dat ook niet gebeuren.
Men moet het belang van subsidiariteit in de gaten houden, wanneer het gaat om de niveaus beneden dat van de lidstaten, en op het niveau tussen de lidstaten en de Unie. Er is geen enkele reden waarom wij het hier in het geding zijnde, constitutioneel principe niet op elk niveau van deze grote Unie ruim en genereus zouden interpreteren.
Mijnheer de Voorzitter, ik denk dat wij blij mogen zijn met de kwaliteit van dit verslag.
Subsidiariteit is vaak een vaag concept in de ogen van onze medeburgers, maar ik verzeker u dat zij een goede toepassing ervan op prijs stellen.
De uitstekende uiteenzetting over subsidiariteit van de heer Wuermeling is de vrucht van besluitvorming op een niveau dat zo dicht mogelijk bij de belevingswereld van de burger aansluit.
Wij zouden het inderdaad erg op prijs stellen als de Commissie ons meer details zou verschaffen over de goede toepassing van dit principe bij ieder voorstel, zodat zij de balans kan opmaken bij haar jaarverslag.
Ook zouden wij het erg interessant vinden als zij een overzicht geeft van de wetgeving in het licht van dit principe, om deze te vereenvoudigen, doorzichtiger, doelmatiger en relevanter te maken en te ontdoen van overbodige teksten, wat ook in paragraaf 6 van dit verslag wordt gevraagd.
Als voorbeeld wil ik richtlijn 79/409 aanhalen, die aanleiding was tot het indienen van een schriftelijke verklaring inzake het beheer van de avifauna die al getekend is door vele collega' s.
Het is van belang een dergelijke tekst te herzien wanneer deze niet meer voldoet aan zijn oorspronkelijke doelstelling, of achterhaald en ontoereikend is en daardoor aanleiding geeft tot geschillen die veel schade aanrichten en hem niet populair maken.
Hoewel ik me evenals de rapporteur bekommer om een kwalitatief hoogwaardige wetgeving, streef ik nog meer naar een wezenlijke complementariteit tussen ons Parlement en de nationale parlementen.
Het is inderdaad van belang om ze aan te moedigen hun volledige medewerking te verlenen aan een betere toepassing van het subsidiariteitsprincipe.
Wie kan beter dan zij beoordelen wat zij zelf kunnen op nationaal niveau en wat overleg op Europees niveau behoeft?
De IGC biedt de staatshoofden voor wie dit verslag bedoeld is, een mooie gelegenheid om de maatregelen die zowel op Europees als op nationaal niveau genomen moeten worden, te beoordelen.
Tot besluit: sommige amendementen vind ik erg zinvol, maar ik heb mijn bedenkingen omtrent de logica van sommige andere amendementen waarin de realiteit en het belang van een principe dat door de Verdragen is bekrachtigd, aan de kant lijkt te worden geschoven.
Mijnheer de Voorzitter, het werk dat de heer Wuermeling heeft verricht voor zijn verslag, is van de bovenste plank.
Dit verslag gaat over vereenvoudiging en verduidelijking van de wetgeving: de rapporteur heeft er dus voor moeten zorgen dat zijn verslag aan dezelfde verwachtingen zou voldoen als waaraan wetgeving moet voldoen.
Dit verslag is een toonbeeld van bondigheid geworden, en ik hoop echt dat de collega' s dit hoogserieus zullen nemen.
Ook ik sta volledig achter de opmerkingen die zijn gemaakt over subsidiariteit, maar ik wil ze wel in een breder kader plaatsen, in het kader van de hervorming van de Europese Commissie.
Uit alle mededelingen die wij hebben ontvangen en vooral ook uit het belang dat de Commissie hecht aan overeenstemming tussen bevoegdheden en middelen, blijkt duidelijk dat de Commissie zelf inziet dat zij minder wetgeving moet produceren en meer middelen moet steken in de toepassing van hetgeen zij reeds heeft besloten.
Inderdaad is er nu veel teveel wetgeving die niet goed wordt nageleefd.
Als wetgeving niet goed wordt nageleefd, zet ze geen zoden aan de dijk.
Dat moet voor ons een onderdeel zijn van de herziening waarop in dit verslag wordt aangedrongen.
Ik hecht hier grote betekenis aan en ik ben met name blij met de nadruk die de heer Wuermeling legt op bepaalde aspecten in verband met controle door de nationale parlementen.
Een van de grootste problemen van de Europese Unie - en dit heeft vooral gevolgen voor deze commissie vanuit het standpunt van de interne markt - is dat wat nu alom het vergulden van de EU-wetgeving wordt genoemd.
De Commissie moet niet alleen een blik werpen op de omzetting in nationale wetgeving.
Zij moet ook nagaan wat de nationale parlementen van de wetgeving hebben gemaakt.
Er zijn talrijke voorbeelden waaruit blijkt dat zelfs een betrekkelijk eenvoudig stuk wetgeving voor de interne markt - een gemeenschappelijke norm, een gemeenschappelijk principe - soms op nationaal niveau uitmondt in superingewikkelde wetgeving en aanzienlijke problemen. Ik wil de Commissie vragen dit vraagstuk van het "vergulden" aandachtig te bekijken.
Laten wij eens zes duidelijke voorbeelden nemen en kijken hoe deze zijn omgezet, hoe de details zijn, hoe de wetgeving in de landen zelf werkt, hoe zij wordt gehandhaafd.
Laten wij een duidelijke en transparante evaluatie maken van wat er daadwerkelijk van de wetgeving is terechtgekomen. Als wetgeving namelijk geen zoden aan de dijk zet, hebben wij hier allen onze tijd zitten verdoen.
Mijnheer de Voorzitter, allereerst herinner ik aan het aardige gebaar van de heer MacCormick om naar mijn opmerking in de Commissie juridische zaken en interne markt te verwijzen.
De heer MacCormick zegt terecht dat het subsidiariteitsbeginsel volgens mij geen juridisch maar een politiek beginsel is.
Na nauwkeurige bestudering van het verslag ben ik zelfs tot de slotsom gekomen dat het geen politiek maar een theologisch beginsel is.
Volgens de heer MacCormick is het beginsel van een paus afkomstig. Het valt inderdaad niet te ontkennen dat het bol staat van theologische overwegingen.
In de 17de eeuw heeft een vooraanstaand Nederlands jurist, Hugo de Groot, internationaal bekend als Grotius, een van de grondleggers van het internationale recht, de theologen gewaarschuwd zich toch vooral niet op juridisch terrein te begeven. Hij gebruikte daarbij de beroemde zin "silete, theologi, in munere alieno".
Ik maak van deze gelegenheid gebruik om mijn gevoelens van sympathie, bewondering en mededogen aan de Commissie over te brengen vanwege het feit dat zij zich met dit soort beginselen moet bezighouden.
Er is niemand die de tweede alinea van artikel 5 van het Verdrag tot oprichting van de Europese Gemeenschap begrijpt.
Wat daar staat is geen juridische definitie, maar een cirkeldefinitie.
Genoemde alinea luidt als volgt. "Op gebieden die niet onder haar exclusieve bevoegdheid vallen, treedt de Gemeenschap, overeenkomstig het subsidiariteitsbeginsel, slechts op indien en voorzover de doelstellingen van het overwogen optreden niet voldoende door de lidstaten kunnen worden verwezenlijkt en derhalve vanwege de omvang of de gevolgen van het overwogen optreden beter door de Gemeenschap kunnen worden verwezenlijkt."
Niemand die hier iets van begrijpt.
Zoals er ook niemand iets begrijpt van het Protocol bij het Verdrag van Amsterdam betreffende de toepassing van het subsidiariteitsbeginsel of van Verklaring nr. 30.
De arme Commissie heeft met de verslagen "De wetgeving verbeteren 1998" en "De wetgeving verbeteren 1999" een zeer verdienstelijke poging gedaan om een draai te geven aan al die stommiteiten die de lidstaten in het Verdrag betreffende de Europese Unie en het Aanvullende Protocol hebben bekrachtigd.
Het verslag van de Commissie juridische zaken en interne markt is niet erg enthousiast door haar leden ontvangen.
Dat kan worden afgeleid uit het feit dat er van de 17 commissieleden 8 voor de ontwerpwetgevingsresolutie hebben gestemd bij 9 onthoudingen.
Dat wil zeggen dat er meer onthoudingen dan stemmen voor waren.
De reden van het grote aantal onthoudingen is dat de sociaal-democratische en ook andere leden van de Commissie zich zeer sceptisch hebben uitgelaten over de overdreven wijze waarop het begrip subsidiariteit in het verslag werd geïnterpreteerd.
Het begrip subsidiariteit is, zoals in het verslag van de Commissie juridische zaken en interne markt wordt uiteengezet, een begrip dat in hemelse termen wordt geïnterpreteerd. Als theologisch beginsel valt het echter geheel buiten de communautaire werkingssfeer.
Wij hebben 12 amendementen op het verslag van de Juridische Commissie ingediend.
Wij steunen tevens amendement 13 van de Fractie van de Europese Liberale en Democratische Partij.
Wij hopen dat het Europees Parlement onze amendementen kan aannemen. Als dat zo is, dan stemmen wij voor de ontwerpresolutie.
Zo niet, dan zien wij ons genoodzaakt tegen te stemmen.
Mijnheer de Voorzitter, in deze korte toespraak wil ik het amendement van de heer MacCormick steunen. Hij heeft de verdienste onder deze omstandigheden te hebben gezien dat het subsidiariteitsbeginsel niet alleen een juridisch en misschien een theologisch beginsel is, maar zeker ook een beginsel met een grote existentiële reikwijdte, dat wil zeggen, het is onmiddellijk relevant voor het dagelijks leven van de burgers.
Wat is een staat, of een regeringsinstantie, anders dan het resultaat van een vrijheidspact tussen de burgers?
Als het een vrijheidspact is, is de staat verantwoordelijk voor het kader waarin zijn burgers de eigen behoeften proberen te bevredigen, maar hij neemt geen beslissingen voor hen.
Als de staat de verantwoordelijke voor het kader is en geen beslissingen oplegt, volgt daaruit dat in de constructie van de heer Wuermeling, die bevoegdheden aan de lidstaten wil overdragen in de zin van het subsidiariteitsbeginsel, een aanvullende garantie vereist is dat de lidstaten volgens hetzelfde beginsel zullen handelen.
Er moet dus gegarandeerd worden dat het subsidiariteitsbeginsel tot aan de kleinste gemeenschappen gerespecteerd zal worden, tot aan de autonome groeperingen, de middelgrote eenheden, de sociale eenheden, de families en de burgers, de enige werkelijke soevereinen van wetgeving en de uitvoering ervan.
Daarom wil ik in deze interventie met name mijn steun betuigen voor amendement 1 van paragraaf 11 bis, ingediend door de heer MacCormick, dat volgens mij in zijn geheel een constitutioneel, en geen theologisch subsidiariteitsbeginsel herneemt.
Mijnheer de Voorzitter, dit verslag en enkele adviezen laten maar weer eens zien hoe ingewikkeld het maken van wetgeving is. Zelfs het behandelen van verslagen in het Parlement is niet bepaald eenvoudig.
Als lid van de Economische en Monetaire Commissie heb ik een advies opgesteld dat in beginsel bij dit verslag was gevoegd. Dat advies betrof echter een verslag over het SLIM-project.
Deze vergissing wordt ongetwijfeld mede veroorzaakt door de constante stroom initiatieven die vanuit de Commissie met betrekking tot de wetgeving worden ontplooid.
De Commissie is zich bewust van de tekortkomingen in de communautaire wetgeving en komt daarom voortdurend met verslagen waarin wordt voorgesteld de wetgeving te verbeteren of te vereenvoudigen. Dat bedoelde ik in het verslag over het SLIM-project.
De communautaire wetgeving is immers zelfs voor deskundigen nauwelijks te volgen. De heer Medina Ortega heeft ons hiervan zojuist met het voorlezen van een van de artikelen van het Verdrag een mooi staaltje laten zien.
Mijnheer de Voorzitter, al mijn opmerkingen met betrekking tot het SLIM-project zijn ook hier van toepassing.
Dat zeg ik als lid van de Economische en Monetaire Commissie, die zich het meest bekommert om de wildgroei op het gebied van wetgevingsbepalingen en de weinig doorzichtige regelgeving.
Toch is het weinige vertrouwen dat wij misschien in de verbetering van de wetgeving hebben voor ons geen aanleiding het subsidiariteitsbeginsel op dezelfde manier te interpreteren als de Fractie van de Europese Volkspartij, de rechtervleugel van deze Vergadering.
De uiterste consequentie van die redenering zou namelijk zijn dat de Gemeenschap vooral geen dingen moet doen die door de lidstaten gedaan kunnen worden.
In dezelfde lijn hebben wij de heer Mauro zojuist horen verdedigen dat alles maar op gezins- of gemeenteniveau moet plaatsvinden en dat iedere vorm van bestuur achterwege kan blijven.
Dat zou tot een voor ons beslist onaanvaardbare situatie van anarchie leiden.
Mijnheer de Voorzitter, ten eerste bied ik u, de Commissie en alle collega's mijn verontschuldigingen aan voor het feit dat ik te laat ben. Ik kom van een andere vergadering en kon hier niet eerder zijn.
Diverse sprekers van de Fractie van de Europese Volkspartij hebben zich al uitgelaten over de zienswijze van de fractie.
Misschien mag ik die even kort samenvatten.
Ten eerste vind ik dat het vaak zeer moeilijke werk van de Commissie natuurlijk alle lof verdient.
In dit verslag "De wetgeving verbeteren" worden er amper twee alinea's aan de subsidiariteit gewijd.
Dat heeft natuurlijk alles te maken met de complexiteit van dit beginsel, dat wij zelfs een theologisch beginsel zijn gaan noemen.
Het beginsel staat echter in het Verdrag en kan derhalve voor het Hof van Justitie worden gebracht.
Tot nu toe zijn er geen gevallen van niet-naleving van het subsidiariteitsbeginsel geweest. Wij kunnen er echter niet omheen dat het beginsel in het Verdrag is opgenomen.
Mijnheer de Voorzitter, anders gezegd is het subsidiariteitsbeginsel wellicht het beginsel waarmee de betekenis van het Europees bouwwerk het best wordt samengevat. Uiteindelijk is het niet meer dan de politieke wil zoals deze in het Verdrag is verwoord.
De manier waarop aan het subsidiariteitsbeginsel invulling wordt gegeven, hangt voor een groot deel af van de politieke wil op een bepaald moment.
Voor een aantal aspecten van het verslag kan ik dan ook weinig enthousiasme opbrengen. Ik had liever een verslag gehad met veel meer aandacht voor aspecten betreffende de interne markt.
Het verslag houdt zich echter geenszins met dit onderwerp bezig. Mijnheer de Voorzitter, het verslag gaat over zaken die op een heel ander vlak liggen.
Codificering en vereenvoudiging zijn belangrijk en dienen te worden toegejuicht, maar alleen als dat juridisch verantwoord geschiedt.
Ik verzoek de Commissie dan ook om volgend jaar te komen met een verslag over de toepassing van het subsidiariteitsbeginsel met alle gevolgen die dat met zich meebrengt. Ook zien wij graag een verslag over de toepassing van administratieve en wetgevingstechnieken tegemoet.
Mijnheer de Voorzitter, ik wil u danken dat ik als rapporteur van dit verslag nog even iets mag zeggen over amendement 8 van de Fractie van de Europese Sociaal-Democraten.
Er is diverse keren gezegd dat het bij de subsidiariteit om een theologisch principe gaat.
Ik wil u in dit kader herinneren aan een toespraak van paus Johannes Paulus II van vier weken geleden, waarin hij expliciet toejuichte dat het subsidiariteitsbeginsel in de politiek wordt gebruikt.
Ik zou al mijn collega' s willen adviseren om deze wijze raad ter harte te nemen.
Dat was weliswaar geen motie van orde, maar als rapporteur had u denk ik het recht dit punt nader toe te lichten.
Ik geef het woord aan de commissaris.
Mijnheer de Voorzitter, ik wil allereerst de rapporteur, de heer Wuermeling en de Commissie juridische zaken en interne markt van harte bedanken voor het werk dat zij voor dit verslag inzake betere wetgeving hebben verricht.
Dit is een uiterst belangrijk vraagstuk.
Wij moeten ons altijd eerst afvragen of wij voor de oplossing van een probleem wel wetgeving nodig hebben.
Als wij tot de conclusie komen dat wetgeving noodzakelijk is, moeten wij ten tweede nagaan of dit Europese of nationale wetgeving moet zijn.
Als blijkt dat Europese wetgeving nodig is, moeten wij ten derde onderzoeken hoe wij eenvoudige, duidelijke en omzetbare wetgeving kunnen garanderen.
Ten vierde moeten wij ons dan afvragen of er een andere manier is dan wetgeving om het gewenste doel op Europees vlak te bereiken, zoals soft law, een gedragscode of coregulering.
Ik ga akkoord met het verslag en met de tijdens dit debat naar voren gebrachte meningen. Inderdaad zal de uitbreiding ons voor een enorme uitdaging plaatsen wat de kwaliteit van de wetgeving betreft.
De nieuwe lidstaten zullen immers economische, sociale en juridische problemen met zich meebrengen.
De wetgevers van de Europese Unie moeten met deze problemen rekening houden en deze respecteren. Subsidiariteit, evenredigheid, kwalitatief betere wetgeving, eenvoudige reglementering, meer codificatie: dit zijn allemaal belangrijke politieke vraagstukken waar wij onze aandacht op moeten toespitsen.
Het doorlichten van het bestaande acquis communautaire is altijd een nuttige oefening. Vaak blijkt daarbij dat het niet altijd noodzakelijk is Europese wetgeving te maken, of dat bijvoorbeeld een bepaalde wetgeving te gedetailleerd is voor Europese wetgeving.
Ik wil geen diepgaande discussie beginnen over de theologische of politieke geschiedenis van subsidiariteit.
Voor de Europese instellingen is het alleen belangrijk dat wij ons met alle kracht toeleggen op de verbetering van de wetgevingskwaliteit, vooral wanneer daarbij de subsidiariteit in het geding is.
De Commissie probeert zowel op politiek als op intern vlak de subsidiariteit in haar wetgevingsvoorstellen te verwerken.
Het initiatief tot het schrijven van een Witboek over goed bestuur is een voorbeeld van onze pogingen om het subsidiariteitsprincipe op alle niveaus hard te maken.
De rapporteur noemde het vraagstuk van de soft law-aanbevelingen of andere afspraken.
Mijns inziens zijn dit zeer belangrijke vraagstukken die besproken moeten worden.
Ik zie hier enkele van uw collega' s zitten die een belangrijke rol hebben gespeeld bij de reglementering van de informatiemaatschappij en Internet.
Kunnen wij wel reglementeren als de technologie zich zo razendsnel ontwikkelt?
Bestaat niet het risico dat wij met onze reglementering de ontwikkeling juist afremmen?
Bestaat niet het risico dat door de razendsnelle ontwikkeling van de technologie het probleem op het moment dat de wetgeving kant en klaar is, allang is veranderd?
Dat zijn vraagstukken die wij met een heel open houding tegemoet moeten treden. Ik wil hier een heel persoonlijk standpunt naar voren brengen.
Mijns inziens is het mogelijk op andere manieren te reguleren. In plaats van reglementering en zelfreglementering als alternatieven te zien, zou men moeten proberen ze te combineren.
Als echter wordt gekozen voor zelfreglementering, voor akkoorden op vrijwillige basis, moeten wij ervan op aan kunnen dat ze worden toegepast. Wij moeten ze kunnen afdwingen.
Wij moeten kunnen controleren of dat wat afgesproken is ook inderdaad wordt nageleefd. Verder moet worden nagegaan welke rol het Europees Parlement hierbij kan spelen.
Er kunnen open besprekingen en discussies, open dialogen plaatsvinden, hetgeen de betrokkenheid van het Europees Parlement garandeert. Hoe meer wij echter in detail treden van de informatietechnologie, van de razendsnelle ontwikkeling van Internet, hoe meer wij volgens mij tot de slotsom zullen komen dat gedetailleerde wetgeving geen oplossing is voor het probleem, of dat als het ergens al een oplossing voor is, dit zeker geen oplossing is voor het probleem van de informatietechnologie.
Er zijn ook andere gebieden van de interne markt waar wij geconfronteerd zijn met heel ingewikkelde wetgeving.
Ik noem enkel de zogenaamde voetgangersvriendelijke auto' s, waar de Commissie zich over enkele weken mee bezig zal houden.
Deze richtlijn zou 64 bladzijden lang kunnen zijn. Er zouden ik weet niet hoeveel details in kunnen worden opgenomen met allerlei berekeningen en een hoop expertise.
Is dit echter een gebied waar wij moeten afsturen op gedetailleerde wetgeving die overal gegarandeerd wordt toegepast? Zouden wij niet veeleer moeten nagaan of een vrijwillig akkoord misschien een alternatief is, mits dit natuurlijk kan worden toegepast en gecontroleerd?
Dergelijke dingen zullen wij in de komende jaren moeten bespreken.
Ik hoop dat dit verslag, dat wij, commissarissen vorig jaar hebben gekregen, in de toekomst subsidiariteit zal omvatten en zal uitmonden in betere wetgeving, in de afweging van alternatieven. Daarbij moeten natuurlijk de wetgevende bevoegdheden van de Raad en het Parlement volledig in acht worden genomen.
Tot slot wil ik nog duidelijk maken dat ik rekening zal houden met de kritiek in het verslag van het Parlement.
Dit is een duidelijk en bondig verslag.
Ik zal de boodschap doorgeven aan mijn collega' s in de Commissie en de Commissie zal haar best doen om hier op opbouwende wijze op in te gaan. Dit zeg ik ook met het oog op de voorbereidingen van het volgende verslag.
Ik hoop dat wij dit debat kunnen voortzetten. Dit mag geen routinezaak zijn voor de donderdagmiddag, maar moet onderdeel zijn van het grote debat over de communautaire wetgeving in haar geheel.
Bedankt, mijnheer de commissaris.
Het debat is gesloten.
De stemming vindt om 18.00 uur plaats.
(De vergadering wordt om 17.27 uur onderbroken en om 18.00 uur hervat)
STEMMING
(Het Parlement neemt de ontwerpresolutie aan)
Verslag (A5-0287/2000) van mevrouw Karamanou, namens de Commissie vrijheden en rechten van de burger, justitie en binnenlandse zaken, over het actieplan voor Albanië en de omliggende regio (7886/2000 - C5-0305/2000 - 2000/2158(COS))
(Het Parlement neemt de ontwerpresolutie aan)
Sylla (GUE/NGL).
(FR) Mijnheer de Voorzitter, neemt u mij niet kwalijk dat ik de zitting onderbreek, maar het nieuws dat ons bereikt uit Ivoorkust is zeer verontrustend.
De burgeroorlog tussen de aanhangers van Gbagbo en van Ouattara is op dit moment weer in alle hevigheid losgebarsten en hoewel wij vanochtend aan de Voorzitter hebben gevraagd om onze gelukwensen over te brengen aan de zelfbenoemde kandidaten, denk ik dat wij beter kunnen vragen om en aandringen op democratische verkiezingen waarbij alle door de militaire junta opzij gezette partijen vertegenwoordigd zijn, om te voorkomen dat deze regio onherroepelijk in een algehele balkanisering afglijdt.
Hartelijk dank voor uw mededeling, geachte collega!
Ik zal het doorgeven aan de Voorzitter, als u het goed vindt.
Verslag (A5-0269/00) van de heer Wuermeling, namens de Commissie juridische zaken en interne markt, over twee verslagen van de Commissie aan de Europese Raad:
'De wetgeving verbeteren - een gedeelde verantwoordelijkheid' (1998) (COM(1998) 715 - C5-0266/2000 - 1999/2197(COS))
'De wetgeving verbeteren 1999' (COM(1999) 562 - C5-0266/2000 - 1999/2197(COS))
(Het Parlement neemt de resolutie aan) STEMVERKLARINGEN
Verslag-Peijs (A5-0283/2000)
Ik heb voor het verslag gestemd, hoewel ik met enkele amendementen niet uit de voeten kon omdat in het verslag ook de hoge kosten voor wisselen en overschrijven binnen de eurozone aan de orde komen.
De Commissie heeft op 4 juli banken in België, Finland, Portugal en Ierland berispt vanwege concurrentievervalsende praktijken waar het de kosten voor het wisselen van valuta binnen de eurozone betreft.
De Commissie heeft aan bijna 120 banken en bankverenigingen punten van bezwaar toegezonden.
Daarbij werd de banken een termijn gesteld die liep tot begin oktober, ten einde zich te kunnen verweren. De banken werd echter duidelijk gemaakt dat de Commissie hard zou optreden tegen prijsafspraken bij de berekening van kosten wanneer deze een beletsel zouden vormen voor de invoering van eurobankbiljetten en -munten en de consument zouden benadelen.
Sinds 1 januari 1999 staan de wisselkoersen onherroepelijk vast.
Het is begrijpelijk dat de burger geen begrip heeft voor de blijvend hoge kosten, aangezien de banken sinds die datum geen wisselkoersrisico' s meer hebben gelopen.
Deze kosten bestaan nog steeds, zowel bij het wisselen van contanten als bij grensoverschrijdende betalingen.
Gezien het feit dat we thans leven in een gemeenschappelijke markt met een gemeenschappelijke munt, is het onaanvaardbaar om deze veel te hoge kosten te laten voortbestaan.
Het voortduren van deze situatie zou de houding en de aanvaarding van de burger ten aanzien van de euro negatief kunnen beïnvloeden.
Indien de banken niet meewerken en binnen de eurozone hoge kosten in rekening blijven brengen, is het risico dat de consument gaat twijfelen aan het nut en het doel van de euro groot.
Ik roep de banken hierbij op om de door het Europees Comité voor de standaardisering van grensoverschrijdende betalingen (ECBS) ontwikkelde normen voor een rechtstreekse en automatische doorgifte van grensoverschrijdende betalingsopdrachten tussen banken zo spoedig mogelijk te gaan hanteren.
Een onderzoek in de elf landen van de eurozone heeft aangetoond dat de consument voor de overmaking van 100 euro tussen de lidstaten nog altijd gemiddeld 17,10 euro aan kosten moet betalen.
Aan deze onhoudbare situatie moet zo spoedig mogelijk een einde worden gemaakt.
Banken en kredietinstellingen moeten zich veel meer gaan inspannen om de kosten voor het overschrijven van kleine bedragen te reduceren.
Ik verzoek hierbij dringend om overschrijvingen goedkoper, efficiënter en betrouwbaarder te laten verlopen.
Na de invoering van de girale euro is het iedereen opgevallen dat het opnemen van geld van je bankrekening duurder wordt als je de grens over gaat.
Het oude wisselkoersverschil tussen aankoop en verkoop is vervangen door een vaste heffing per geldopname.
Als over vijftien maanden ook nog eens in elf lidstaten dezelfde munten en bankbiljetten worden ingevoerd, zal het buiten het land waar je woont duurder zijn om dat eenheidsgeld in handen te krijgen.
Diezelfde ergernis ontstaat door de hoge bankkosten bij kleine betalingen naar het buitenland.
Voor de inwoners van onze landen blijven de grenzen doodgewoon gehandhaafd, ook als de staten veel van hun bevoegdheden overdragen aan de Europese Unie en nationale banken over de grenzen heen fuseren.
Afgezien van de UEN, die zich opwerpt als spreekbuis van de Franse banken, roept vandaag iedere fractie dat dit niet deugt.
Maar wat doen we eraan ?
Commissaris Bolkestein antwoordt dat hij dit probleem denkt op te lossen door onderzoek en door vrije concurrentie, in plaats van door prijsregulering.
Zijn passiviteit is de beste garantie voor blijvende kosten en ergernissen.
Zolang banken alleen bedoeld zijn om grote winsten te maken, en ze niet onder democratische controle worden gebracht, zal deze misstand blijven voortduren.
Verslag-Karamanou (A5-0287/2000)
Mijnheer de Voorzitter, wij hebben binnen de Commissie vrijheden en rechten van de burger, justitie en binnenlandse zaken met de grootste zorgvuldigheid het verslag-Karamanou voorbereid.
Ik dank collega Karamanou voor de moeite die zij hieraan heeft besteed.
Wij hebben hierbij compromissen gesloten die voor ons niet altijd bevredigend waren, maar die over het algemeen aanvaardbaar waren.
Het is dan ook des te ernstiger dat dit verslag als gevolg van een onaanvaardbaar amendement - nr. 18 - van collega Ludford is veranderd in een volledig geïdeologiseerd verslag.
Wij moeten het dan ook verwerpen. Ik zou de ELDR-Fractie willen zeggen dat de samenwerking in dit Parlement op den duur zal worden bemoeilijkt wanneer binnen de Commissie vrijheden en rechten van de burger, justitie en binnenlandse zaken de liberalen via collega Ludford steeds weer links georiënteerde amendementen indienen!
Ik ben van mening dat dit geen basis is voor een goede samenwerking!
Geachte collega Posselt, dit was allemaal erg boeiend, maar met uw stemgedrag heeft het weinig te maken!
Desondanks heb ik u niet onderbroken.
(De vergadering wordt om 18.36 uur gesloten)
Nieuw visserijakkoord met Marokko
Aan de orde is de mondelinge vraag (B5-0546/2000) van de heer Varela Suanzes-Carpegna, namens de Commissie visserij, aan de Commissie, over de stand van de onderhandelingen over een nieuw visserijakkoord met Marokko.
Mijnheer de Voorzitter, mijnheer de commissaris, waarde collega's, ten eerste betreur ik het ten zeerste dat visserijcommissaris Fischler hier vandaag niet aanwezig kan zijn.
Ik heb deze week persoonlijk met hem gesproken en de reden van zijn afwezigheid is dat op ditzelfde moment in Brussel een visserijevenement plaatsvindt. Wij hadden overigens vanuit onze Commissie visserij ook al kritiek uitgeoefend op het feit dat dit seminar over visserijcontrole, waarop de leden van dit Parlement zijn uitgenodigd, samenvalt met de vergaderweek in Straatsburg, temeer daar het vergaderrooster van het Parlement een jaar op voorhand wordt bekendgemaakt.
Dat is ongetwijfeld een verzwarende omstandigheid.
Ik heb dit aan de heer Fischler gezegd en ik herhaal mijn woorden hier nu in het openbaar.
Gelet op deze situatie en in de veronderstelling dat de onderhandelingen aanstaande maandag in Brussel zullen worden geopend, vrees ik dat de Commissie ons vandaag niet veel informatie zal verstrekken, omdat zich immers vanaf maandag 30 oktober - naar wij hopen - nieuwe ontwikkelingen zullen voordoen.
Wij mogen overigens niet van de Commissie verwachten - zoals de commissaris mij zelf heeft gezegd - dat zij hier zomaar haar strategie voor de komende onderhandelingen onthult.
Desalniettemin wens ik als voorzitter van de Commissie visserij onze mondelinge vraag en dit debat te benutten om de betrokken partijen - onze wetgevingsresolutie is immers aan beide gericht - in alle kalmte op een aantal punten attent te maken.
Ten eerste wil ik hier onderstrepen dat de Commissie visserij zich ernstige zorgen maakt over de enorme vertraging die de onderhandelingen hebben opgelopen: er is bijna een jaar verstreken sinds de vorige overeenkomst is afgelopen.
In de tweede plaats wil ik u attenderen op de in onze commissie bereikte consensus, maar eerst en vooral wil ik u eraan herinneren dat onze instemming vereist is om een visserijovereenkomst met Marokko te sluiten. Welnu, wij hebben de ontwerpresolutie die hier vandaag ter stemming wordt voorgelegd in onderling overleg met alle fracties opgesteld en ingediend en wij hebben een consensus bereikt over het feit dat de boodschap van onze ontwerpresolutie duidelijk moet overkomen.
De ontwerpresolutie bevat een aantal punten die extra aandacht verdienen: onze onvoorwaardelijke steun aan de Europese Commissie om de onderhandelingen met Marokko voort te zetten, de oproep tot Marokko om de onderhandelingen te openen en een voor beide partijen gunstige en aanvaardbare oplossing te zoeken.
Zoals in ons voorstel wordt gesuggereerd, lijkt het ons onmogelijk dat in het kader van de nauwe betrekkingen allerhande tussen beide partijen (op politiek, economisch, commercieel, financieel en cultureel vlak) en in het licht van het associatieakkoord geen plaats is voor de door de Europese Unie gewenste samenwerking op visserijgebied.
Er is heel veel ruimte voor dit soort samenwerking en met een beetje goede wil van beide kanten moet het mogelijk zijn tot een akkoord te komen.
Wat het behoud van de visbestanden betreft, mag men niet met twee maten meten.
De Europese Unie hanteert in haar gemeenschappelijk visserijbeleid het grondbeginsel van verantwoorde visserijactiviteiten en behoud van de visgronden. Deze voorwaarden gelden voor iedereen, voor de Marokkanen, voor de Europeanen en voor de in Marokkaanse wateren vissende niet-Europeanen.
Dit gezegd zijnde, onderstrepen wij echter ook dat wij niet zomaar de eerste de beste overeenkomst kunnen onderschrijven.
Wij pleiten voor een overeenkomst die de samenwerking op visserijgebied bevordert en de Marokkaanse visserijsector versterkt, maar tevens de visserijbelangen van de Europese vloten behartigt.
Het zou jammer zijn dat de enorme inspanningen niet het gewenste resultaat zouden opleveren en dat onze betrekkingen met de soevereine staat Marokko zouden verwateren of verstarren op een moment dat de nieuwe, jonge monarch een hoopvolle fase van vooruitgang heeft ingeluid waarin de betrekkingen met de Europese Unie een doorslaggevende rol spelen. Zij moeten de gecreëerde verwachtingen immers helpen waarmaken.
Ik herhaal, het zou jammer zijn dat al deze toekomstverwachtingen en al deze mogelijkheden voor wederzijdse verstandhouding in de grond werden geboord.
In paragraaf 8 delen wij aan de Commissie mee wat wij van haar verwachten ingeval zij er niet in slaagt een bevredigende overeenkomst te sluiten.
Vanaf deze plek beroep ik mij op ons gezag als democratisch gekozen Europese volksvertegenwoordigers om beide partijen aan te manen tot gezond verstand en redelijkheid. De twee partijen komen op 30 oktober in Brussel bijeen op het allerhoogste niveau: de Europese visserijcommissaris en de Marokkaanse minister van Visserij - zijn aanwezigheid is aangekondigd en ik hoop dat die bevestigd wordt - en de technische delegaties, met inbegrip van de minister van Buitenlandse Zaken van Marokko - indien zijn aanwezigheid wordt bevestigd - en de directeur-generaal visserij van de Europese Unie.
Tot besluit, mijnheer de Voorzitter, wil ik nog zeggen dat wij veel kans van slagen hebben en dat het nog niet te laat is, hoewel de tijd helaas begint te dringen.
De volkeren van de Unie die wij hier vertegenwoordigen, verlangen dat er een oplossing komt.
Mijnheer de Voorzitter, dames en heren, de Commissie heeft in haar contacten met Marokko steeds hetzelfde standpunt naar voren gebracht. Dat standpunt weerspiegelt het door de Raad in oktober 1999 goedgekeurde mandaat.
Thans is het zaak onze relatie met Marokko een nieuwe impuls te geven, en de concrete voorstellen van de Commissie vormen het beste voorbeeld van de wijze waarop we daarbij te werk dienen te gaan. Onze voorstellen behelzen steunverlening ten behoeve van de groei en de ontwikkeling van de Marokkaanse visserijsector overeenkomstig de prioriteiten die door de Marokkaanse regering in haar vijfjarenplan zijn vastgelegd.
Tijdens de vergaderingen van de afgelopen maanden, waarin door de betrokken partijen gesproken is over technische en beleidsmatige kwesties, zijn onze inspanningen volledig gericht geweest op de totstandkoming van een nieuw, evenwichtig partnerschap inzake de visserij dat beide partijen tot voordeel moet strekken.
Tijdens zijn laatste bezoek aan Marokko op 16 oktober jongstleden is de heer Fischler ontvangen door koning Mohammed VI en heeft hij een onderhoud gehad met de Marokkaanse minister-president, de heer Youssoufi, alsmede met de Marokkaanse minister van Visserij.
Naar het zich laat aanzien zullen op korte termijn flinke vorderingen gemaakt kunnen worden, omdat we mogen aannemen dat op basis van bovengenoemde gesprekken daadwerkelijk onderhandelingen van start kunnen gaan over de inhoud van een nieuw partnerschap inzake de visserij.
We zijn overeengekomen dat in dit nieuwe samenwerkingsverband de belangen van beide partijen in aanmerking genomen dienen te worden. Verder hebben we kennis genomen van het feit dat de eventuele gunstige effecten op de werkgelegenheid door Marokko als een belangrijk onderdeel van een nieuw partnerschap worden beschouwd.
De Commissie heeft namens de Gemeenschap opnieuw haar bereidheid uitgesproken Marokko te ondersteunen bij de ontwikkeling van de visserijsector, maar ze heeft tevens duidelijk gemaakt dat bij het verwezenlijken van dat doel de Europese belangen niet uit het oog mogen worden verloren. Die belangen hangen samen met de mogelijkheid duurzaam te vissen in de Marokkaanse wateren.
In onze ogen is het namelijk van het allerhoogste belang dat de vissers afkomstig uit de Gemeenschap hun activiteiten kunnen hervatten op zodanige wijze dat behoud van de visstand gegarandeerd is.
We hebben dan ook gezamenlijk besloten toe te werken naar een verantwoord partnerschap. De Marokkaanse regering zal haar standpunt nog toelichten tijdens een vergadering die - u heeft daar al op gewezen - op 30 oktober, dat wil zeggen aanstaande maandag, in Brussel gehouden zal worden.
Staat u me toe ten slotte nog op te merken dat voor een goede samenwerking in de toekomst tussen de Unie en Marokko een flexibele opstelling van beide partijen noodzakelijk is; schroeven beide partijen hun eisen te zeer op, dan zullen we niet veel bereiken.
Het moge duidelijk zijn dat al onze inspanningen er momenteel op gericht zijn tot een vergelijk te komen met Marokko, maar de Commissie bereidt in overleg met de direct betrokken lidstaten tevens steunmaatregelen voor ten behoeve van de visserijsector voor het geval een akkoord over een nieuw partnerschap uitblijft.
De Commissie heeft echter goede hoop dat het mogelijk zal zijn met Marokko een evenwichtig partnerschap tot stand te brengen en ze benadrukt dat het hoe dan ook nog te vroeg is om de precieze aard en omvang vast te stellen van die maatregelen.
Die zullen slechts genomen worden in geval van een negatieve opstelling van onze Marokkaanse partner.
Mijnheer de Voorzitter, mijnheer de commissaris, morgen is het precies een jaar geleden dat wij hier in het Parlement het laatste debat over Marokko hebben gevoerd.
Het is haast niet te geloven dat er al een heel jaar voorbij is.
Er is inmiddels heel wat water door de Rijn gestroomd, maar toch is het akkoord verlopen, zonder dat het is vernieuwd.
Men heeft het over uiterst moeilijke gesprekken en taai overleg.
Een jaar later zitten wij hier dus weer, en zouden we praktisch hetzelfde debat kunnen houden.
Maar daar komen we niet verder mee.
Ik had - tevergeefs - gehoopt dat het verstand zou zegevieren.
Nu is er een persbericht van de Commissie verschenen, en hebben we vanmorgen de mededeling van de heer Busquin gehoord.
Een Marokkaanse delegatie zal op 30 oktober haar standpunt in Brussel uiteenzetten, zo heeft ook commissaris Fischler mij bevestigd.
Let wel, het gaat om een standpunt van Marokkaanse zijde.
Daarmee zijn de onderhandelingen zeker nog niet afgelopen.
Ik vraag me zelfs af of daar wel een begin mee is gemaakt.
Of praten we maar wat voor het vaderland weg?
Wij hebben deze week een buitengewone vergadering van de Commissie visserij gehouden en daar een gezamenlijke resolutie goedgekeurd, waarmee wij onze mondelinge vraag van vanmorgen en onze grote bezorgdheid willen staven.
Ik had mijn twijfels over de vergadering van onze commissie en ook over de resolutie, omdat we daarmee misschien in een lopende procedure ingrijpen, terwijl we tot nu toe eigenlijk niets nieuws hebben gehoord.
Was uitstel niet beter geweest?
Of hebben we daar de tijd niet voor?
Ik kan de zorgen van de betrokken vissers uit Spanje en Portugal heel goed begrijpen.
Ik vertegenwoordig het Duitse kustgebied, en begrijp daarom hoe het die vissers en hun gezinnen vergaat. Zij zitten immers al maandenlang op het droge, en verdienen dus geen cent.
Ik was een paar weken geleden zelf in Algeciras, een stad aan de Spaanse zuidkust die niet ver van Marokko ligt.
De schepen lagen vastgesjord in de haven, en de vissers zijn veroordeeld tot nietsdoen.
Ze zijn ontevreden en teleurgesteld in Europa.
Het feit dat het akkoord tot nu toe niet is vernieuwd, heeft enorme sociale en economische gevolgen. Daar lijden niet alleen enkele duizenden vissers onder, maar ook de ruim 20.000 werknemers in de visverwerkende industrie.
Er is echter ook goed nieuws. De schadeloosstelling wordt tot het eind van het jaar verlengd.
Dat is echter maar een druppel op een gloeiende plaat.
Het akkoord met Marokko is natuurlijk een politieke kwestie, en uiteraard heeft politiek ook iets met het aanvoelen van situaties en met diplomatieke vaardigheden te maken.
Nu er net een zwak licht aan het einde van de tunnel te zien is, moeten we niet met de vuist op tafel gaan slaan.
Vorig jaar is men als een olifant door een porseleinkast gestampt; nu moet er behoedzaam worden opgetreden.
"Kalm aan, dan breekt het lijntje niet", moet nu ons devies zijn.
Maar hebben we daar wel genoeg tijd voor?
De gesprekken slepen zich helaas voort.
Ik zou willen dat wij, Commissie en Parlement, samen iets op touw konden zetten.
Is het werkelijk zo ongepast, ook in dit geval, dat het Parlement direct aan de onderhandelingen wil deelnemen?
Het belang van dit akkoord en de financiële effecten ervan op de communautaire begroting rechtvaardigen onze deelname.
Waarom gebeurt dat niet, terwijl het zo voor de hand ligt?
Is er achter de gesloten deuren soms iets te verbergen?
Het benieuwt mij zeer wat de laatste ontwikkelingen zijn, hoe de komende, beslissende dagen zullen verlopen, en wat er kan, of eigenlijk moet gebeuren om de onderhandelingen succesvol af te ronden.
Ik verwacht dat er, ondanks de geboden voorzichtigheid, spoedig een goed resultaat wordt behaald.
Ik wens de commissaris veel geluk en voorspoed, en heet de Marokkaanse delegatie van harte welkom.
Mijnheer de Voorzitter, het is veelbetekenend dat de heer Fischler niet bij dit debat aanwezig is, maar de afwezigheid van de directeur-generaal, de heer Smidt, lijkt mij nog significanter.
Ik kan begrip opbrengen voor de argumenten van de commissaris, maar die van de directeur-generaal gaan boven mijn pet.
Mijnheer Busquin, men zegt dat de Commissie een college van commissarissen is, maar als dit werkelijk zo was, had men mijns inziens in het geval van zulk een complex probleem als de visserijovereenkomst met Marokko toch van meet af aan voor een globale aanpak gekozen waarbij alle commissarissen betrokken waren.
Ik betwijfel of u al eerder over deze kwestie hebt horen spreken. Zij zal hier in dit debat onverbloemd uit de doeken worden gedaan.
Wanneer u hier vandaag weg gaat, zult u heel wat wijzer zijn geworden, maar wij zullen bij het weggaan niet over meer informatie beschikken, ofschoon dat eigenlijk onze enige doelstelling was.
De compensatievergoeding die de Europese Unie aan de vissers en reders betaalt, is een schrale troost.
Zij hebben ons vanaf de eerste dag gezegd dat zij wilden vissen.
Bovendien vervalt deze steun op 31 december, de datum waarop de vloot moet worden omgeschakeld.
De Europese Unie maakt bij de aanvang van het derde millennium meteen een goede start: wij schakelen onze vloot om omdat wij niet in staat zijn gebleken een nieuwe visserijovereenkomst met Marokko te sluiten.
Elf maanden na het verstrijken van het vorige akkoord biedt niemand ons de garantie dat zich vóór 31 december enige verandering in deze situatie zal voordoen.
Het is weinig waarschijnlijk dat wij in enkele dagen tijd een oplossing vinden voor iets dat in elf maanden onopgelost is gebleven.
Mijnheer Busquin, ik had als lid van dit Parlement soms de indruk dat de Europese Commissie, de commissaris en vooral de directeur-generaal visserij zich schaamden voor de sector en ook voor de lidstaten die zij bij deze onderhandelingen vertegenwoordigden.
Iedereen wist vanaf het begin dat het overleg moeizaam zou verlopen.
De tijd leerde ons dat het niet alleen een moeilijke maar misschien zelfs een onmogelijke opdracht zou zijn.
Het heeft immers geen zin besprekingen te openen zonder rekening te houden met de wensen van de sector terwijl de Marokkaanse eisen zonder enige vorm van discussie worden ingewilligd.
De Commissie heeft signalen uitgezonden, niet aan de onderhandelaars van het buurland, maar aan de Europese vissers: te veel vaartuigen voor de vangst van koppotigen, vloot met overcapaciteit, gemengde bedrijven, noodzaak om onderhandelingen per vlootsegment te openen, verbod om toespelingen te maken op andere commerciële uitwisselingen en natuurlijk het verzoek om te zwijgen.
Wij heeft er baat bij dat stilzwijgen?
Het Parlement dat zijn verplichtingen ten aanzien van de Europese burgers moet nakomen?
De sector die meer ondernemingszin aan de dag legt dan de onderhandelaars zelf en naar Marokko trekt om vast te stellen dat zij wel kunnen wat Brussel niet kan? Zij zijn er immers in geslaagd rechtstreeks overleg te plegen met de Marokkanen, goede contacten te leggen en beginselen voor wederzijdse verstandhouding op commercieel, industrieel en visserijgebied vast te stellen.
Het Directoraat-generaal Visserij dat er ondanks de smeekbeden van heel het communautaire apparaat van overtuigd blijft dat onze vissers de slechteriken zijn en vindt dat zij maar wat anders moeten gaan doen?
Mijnheer de commissaris, wij hebben de indruk dat de sector er in z'n eentje in geslaagd zou zijn het akkoord te sluiten dat de Commissie tot dusver nog steeds niet heeft bereikt. Sterker nog, we zijn daar zeker van.
Dit inzicht past niet in de onderhandelingen met een land waarmee de Europese Unie een associatieovereenkomst heeft ondertekend en verplichtingen inzake ontwikkeling is aangegaan.
Het strookt al helemaal niet met een Europese Unie die zich in staat acht te onderhandelen over de toetreding van 13 nieuwe lidstaten.
De Marokkaanse regering eist een bevoorrechte relatie met de Europese Unie.
Zij heeft gelijk en deze houding zou voor ons een reden tot trots moeten zijn.
Wij zijn de voornaamste invoerders van Marokkaanse visserij-, landbouw- en industrieproducten.
De Marokkaanse landbouw geniet een voorkeursbehandeling wat de uitvoer naar Europa betreft.
Bij de onderhandeling over de tijdelijke visserijovereenkomsten werden systematisch definitieve toezeggingen aan Marokko gedaan op landbouwgebied.
Anders gezegd, elf maanden na de stopzetting van de visserijactiviteiten betalen wij nog steeds de gevolgen van de vorige overeenkomst en de daarvoor gesloten overeenkomsten.
De Europese Unie wenst met Marokko een nieuwe visserijovereenkomst te sluiten omdat wij ervan overtuigd zijn dat een samenwerkingsformule kan worden gevonden waarbij beide partijen baat hebben.
De argumenten zijn steeds dezelfde.
De redenen die wij in dit geval aanhalen, liggen immers ook ten grondslag aan het feit dat de Europese Unie in Marokko op de lijst van investeerders de eerste plaats inneemt.
De eerste, de tweede en de derde. Dat duizenden Marokkaanse jongeren aan Spaanse of Franse universiteiten studeren.
Dat Marokko veel Europese steun ontvangt. Dat Marokko deelgenoot is van ons mediterraan beleid.
Als wij de werkgelegenheid als de absolute prioriteit van de Europese Unie beschouwen, mogen wij een economische sector als de visserij niet aan zijn lot overlaten.
Het uitblijven van deze overeenkomst zou een verlies meebrengen van minstens 40.000 rechtstreekse en onrechtstreekse arbeidsplaatsen in regio's die niet voor herstructurering in aanmerking komen.
Dit zijn geen holle frasen.
De Commissie weet maar al te goed dat de visserijovereenkomsten voor de sterk van de visserijsector afhankelijke gebieden van vitaal belang zijn: het betreft met name Europese regio's in Denemarken, Ierland, Schotland, Andalusië, Portugal en Galicië.
In plaats van hun concurrentievermogen te ontwikkelen hebben zij gekozen voor een marginale activiteit die de Commissie schijnbaar nog meer wil marginaliseren - het spijt me dat ik zo hard moet zijn. Voor deze gebieden zal het uit de vaart nemen van de vissersschepen een zware klap zijn die zij bij gebrek aan alternatieven moeilijk te boven zullen kunnen komen.
De Europese instellingen moeten ervoor zorgen dat de burgers en de vissers Europa niet als een panacee beschouwen, maar wel als een gepast kader voor de bescherming van hun belangen.
Mijnheer de Voorzitter, mijnheer de commissaris, de visserijakkoorden spelen een grote rol in de visserijsector.
De overeenkomsten met derde landen zijn van grote betekenis voor de Unie en vooral voor regio's met grote visserijhavens.
Hier denk ik in het bijzonder aan de werkgelegenheid in de sector.
Ik denk ook aan de vele nevenactiviteiten, ook in de dienstensector, die geheel of gedeeltelijk van de visserij afhankelijk zijn.
Dankzij de visserijakkoorden kan de Unie visserijactiviteiten uitoefenen en visserijrechten met derde landen uitwisselen.
Daarom steunt de liberale fractie de voortzetting van deze akkoorden met derde landen.
De onderhandelingen over een nieuw visserijakkoord met Marokko duren veel te lang.
Sinds het vorig akkoord op 30 november 1999 afliep, is er onderhandeld en de Unie heeft de Spaanse en Portugese vissers reeds een compensatie betaald.
Commissaris Fischler heeft verklaard dat er een einde moet komen aan deze monoloog.
Ik ben het volkomen met hem eens.
Vooral de vissers begrijpen deze situatie niet en zijn teleurgesteld dat de onderhandelingen over een nieuw visserijakkoord met Marokko zo lang duren.
De liberale fractie wil dat alles nu in het werk wordt gesteld om de lange onderhandelingsprocedure af te sluiten.
Wij steunen daarom de resolutie van de Commissie visserij.
Alleen de paragraaf over de maatregelen ter verzachting van de gevolgen van het uitblijven van een nieuw akkoord met Marokko willen wij veranderen door eraan toe te voegen: "die in evenredige mate door de EU gecofinancierd worden".
Mijnheer de Voorzitter, een jaar geleden hebben we een soortgelijk debat gevoerd. Het feit dat het een jaar geduurd heeft alvorens de onderhandelingen zelfs maar van start gingen, toont aan hoe moeilijk het wordt om visbestanden te vinden die door onze omvangrijke communautaire vloot kunnen worden geëxploiteerd.
De Europese Unie is in toenemende mate afhankelijk van de welwillendheid van andere landen om te kunnen vissen.
Vijf jaar geleden wisten we dat deze situatie zich zou voordoen.
Toen Marokko het laatste akkoord tekende, heeft het aangegeven dat het geen zelfde soort overeenkomst meer wilde en het heeft dat standpunt sindsdien gehandhaafd.
Wat heeft de Gemeenschap in die vijf jaar gedaan?
De Gemeenschap heeft een meerjarig oriëntatieprogramma aangenomen dat veel zwakker was dan de wetenschappers en de Commissie hadden aanbevolen.
De Commissie legde onlangs de nadruk op de implicaties hiervan en nam vervolgens een structuurfonds aan waaruit, zij het met enkele beperkingen, nieuwe schepen en uitbreiding van bestaande schepen zullen worden bekostigd.
Maar ook nu zwakte de Raad het moedige voorstel van de Commissie af.
Als gevolg hiervan hebben we nu te kampen met overcapaciteit en afnemende visbestanden.
Hierdoor zijn rond de Kerst verdere reducties van de totaal toegestane vangsten noodzakelijk.
De Commissie wordt genoopt steeds verder weg naar vis te zoeken.
De situatie met Marokko is in die zin speciaal dat veel van de ingezette schepen relatief klein zijn en dicht bij huis vissen.
We zijn het erover eens dat het ontbreken van dit akkoord kwalijke gevolgen heeft gehad.
Maar terwijl we ruim voldoende schepen hebben die niet kunnen vissen in Europese wateren of zelfs op plaatsen waar ze van oudsher hebben gevist, zijn er in Noord-Europese landen zakenlieden of zelfs concerns die reusachtige nieuwe schepen bouwen die ver buiten Europa zullen moeten vissen.
Gezien de problemen om deze schepen op te nemen binnen de normale akkoorden, sluiten hun eigenaren particuliere overeenkomsten af met de regeringen van derde landen.
Aangezien het hier gaat om particuliere overeenkomsten waarin de Gemeenschap niet deelneemt, bestaat er geen doorzichtigheid, geen toegang tot informatie en geen rekenschap naar de burger toe.
Dit is een zeer ernstige situatie.
Wie moet er toezicht houden op deze schepen?
Ik zou de Commissie willen verzoeken ons een gedetailleerde beschrijving te geven van haar activiteiten en de invloed daarvan.
Wij zullen de resolutie steunen, maar willen wel duidelijk maken dat niemand het recht heeft om de hulpbronnen van een ander land te exploiteren als het dat niet wenst.
Hiermee dient rekening te worden gehouden.
Wij moeten proberen op dit punt onze eigen problemen op te lossen.
Mijnheer de Voorzitter, ik zou blij zijn als er een nieuw visserijakkoord met Marokko gesloten zou kunnen worden, maar de voorgestelde resolutietekst bevat mijns inziens te veel zwakke punten.
Dat geldt met name voor paragraaf 3 en 4, waarin het vanzelfsprekend wordt geacht - ja, bijna een recht - dat de EU mag vissen in de Marokkaanse wateren.
Zo'n vanzelfsprekend recht bestaat niet, het gaat om onderhandelingen met een ander land.
Hoe zouden wij reageren als Marokko op dezelfde manier zou eisen en het even vanzelfsprekend zou vinden om in de EU-wateren te vissen?
Ik vind het ook niet vanzelfsprekend dat de EU vissers moet compenseren die in wateren buiten de Europese Unie hebben gevist.
Als men het visbeleid van de EU als een eenheid ziet en niet alleen naar dit akkoord kijkt, is een groot deel van de visserij door de Europese vissersvloot buiten de Unie uit ecologisch oogpunt en uit het oogpunt van de natuurlijke hulpbronnen op de lange termijn niet levensvatbaar.
Er zijn fundamentele veranderingen nodig, zodat de mondiale visserij vermindert en een kleiner deel van de visserijbegroting gebruikt wordt voor akkoorden met derde landen.
Het zijn immers met name Spaanse en Portugese boten die in de Marokkaanse wateren vissen, maar er wordt ook gevist door boten uit Noord-Europa, waaronder enkele Zweedse boten.
Ik las in een Zweeds vaktijdschrift voor visserij hoe een van deze boten zijn vangst binnenhaalt in El-Aaiún, dat een Marokkaanse haven werd genoemd.
El-Aaiún ligt echter niet in Marokko, maar in de Westelijke Sahara, dat bezet is door Marokko.
Ik vind het merkwaardig dat vissersboten die gebonden zijn aan EU-quota hun vangst kunnen binnenhalen in een bezet land.
Ik zou de Commissie willen vragen of deze kwesties worden besproken tijdens de onderhandelingen met Marokko.
Op welke manier wordt het viswater van de Westelijke Sahara besproken?
En hoe is het met dit akkoord mogelijk om een vangst binnen te halen in een bezet land?
Mijnheer de Voorzitter, we dienen ons hier te buigen over het derde visserijakkoord met Marokko, dat vooral van belang is voor onze Spaanse en Portugese vrienden - hun vissersvloot is immers de grootste -, maar dat ook een handjevol Franse en Zweedse vissers aangaat.
En spreken we over Marokko, of over het iets zuidelijker gelegen Mauritanië of over Senegal, dan hebben we het natuurlijk over uitzonderlijk visrijke gebieden.
Na de totstandkoming van het tweede akkoord leek de situatie volstrekt helder.
Onze Marokkaanse vrienden en ik kenden geen enkele twijfel: het zou het laatste akkoord zijn.
Nu echter moeten zij en ik de waarheid onder ogen zien. Dat geldt in de eerste plaats voor Marokko, dat als soevereine staat permanent over zijn eigen natuurlijke hulpbronnen moet kunnen beschikken.
Op basis van wat ik zojuist gehoord heb - er is gesproken over vissen in de wateren van een bezet gebied, namelijk de Westelijke Sahara - zullen we tijdens de onderhandelingen echter niet veel vorderingen maken.
De Marokkanen hebben recht op een duurzame ontwikkeling van hun visserijsector en op intensieve ambachtelijke bedrijvigheid op dit terrein. Ze hebben tevens het recht op basis van de verwerking van hun vis en visproducten een voedingsmiddelenindustrie van de grond te tillen.
Het is zeer begrijpelijk dat van Spaanse en Portugese zijde verwezen wordt naar bepaalde historische rechten.
De Spanjaarden zullen zich zeker beroepen op hun jarenlange aanwezigheid en hun activiteiten in het verleden. Ook zullen ze wijzen op de economische en sociale belangen van de 20.000 mensen die werkzaam zijn in de visserijsector en de visverwerkende industrie.
Ik heb daar alle begrip voor.
Van Europese zijde wordt gewezen op het belang van het Euro-mediterrane partnerschap, en ook dat is volstrekt begrijpelijk.
Dit alles wordt nu op de proef gesteld, met als gevolg dat naast het akkoord met Marokko feitelijk alle visserijakkoorden op losse schroeven komen te staan. Dat geldt onder meer voor het akkoord met Mauritanië en binnenkort ook voor het akkoord met Guinee.
Van de zijde van onze socialistische collega' s krijgen we weer iets heerlijks opgediend!
Immer gul zijn onze collega' s voor de arme landen, en altijd uitgesproken solidair met de derde wereld, maar nu worden ze geconfronteerd met wat voorzitter Mao "het verschil tussen antagonistische tegenstrijdigheden en niet-antagonistische tegenstrijdigheden" heeft genoemd.
Ze moeten namelijk een brug zien te slaan tussen hun ideeën over het behoud van werkgelegenheid en hun op universele en mondiale waarden gebaseerde politieke overtuiging - en deze laatste wordt nu danig op de proef gesteld.
Het is namelijk heel wat gemakkelijker op te komen voor de belangen van de voorsteden dan voor de belangen van Marokko.
Moet er dan een akkoord van de derde generatie gesloten worden met bedrijven met gemengd kapitaal, waarin voorzien wordt in het op grote schaal terugsluizen van kapitaal naar Marokko alsmede in een voorkeursbehandeling voor dit land?
Mijns inziens zou eerst een eerlijke prijs betaald moeten worden voor de natuurlijke hulpbronnen.
Door voor een liter olie één franc, of minder dan een euro, te betalen, hebben we ten aanzien van deze hulpbron slechte gewoontes ontwikkeld, en dat geldt ook voor andere natuurlijke hulpbronnen zoals koffie en cacao.
We dienen echter ook in te zien dat niets zonder einde is, zelfs het visbestand niet!
Marokko is een land met een groot volk, maar het kent ook grote problemen van demografische en economische aard.
Daar komt sinds de dood van Zijne Koninklijke Hoogheid Hassan II nog een ander probleem bij, namelijk dat van een politieke machtswisseling.
En ten slotte is er nog het probleem van de Westelijke Sahara, een gebied dat in geografisch en historisch opzicht een provincie van Marokko vormt; dit is een probleem waarvoor nog geen definitieve oplossing gevonden is.
Vandaag de dag wordt Marokko geconfronteerd met grote fabrieksschepen die zijn wateren leegvissen en waartegen de kleine Marokkaanse vissers en de kleine ambachtelijke visverwerkers niet opgewassen zijn.
Op zeker moment in het leven moet men van bepaalde rechten afstand kunnen doen.
Maar dat mag er niet toe leiden dat we de aandacht verliezen voor de bescherming van onze eigen natuurlijke hulpbronnen.
Ik denk hierbij aan de boomkwekerij en de tuinbouw en de wijze waarop die verkwanseld zijn, alsmede aan de belangen van Zuid-Europa.
Geachte Spaanse en Portugese collega' s, aan alles komt een einde in het leven, zelfs aan de visserijakkoorden met de derde wereld.
Mijnheer de Voorzitter, mijns inziens is het momenteel vooral belangrijk dat het einde van de tunnel na bijna een jaar in zicht is en dat wij over drie dagen - aanstaande maandag - zullen weten waar we aan toe zijn. Over drie dagen zal het duidelijk worden of de samenwerking met Marokko op visserijgebied wordt voortgezet en om wat voor soort samenwerking het precies zal gaan.
Dit Parlement heeft terecht kritiek uitgeoefend op de wijze waarop de Commissie het probleem van de visserijovereenkomst heeft aangepakt. Zij heeft immers van meet af aan blijk gegeven van enorme besluiteloosheid en naïviteit.
Zij heeft er maar liefst elf maanden over gedaan om dit keerpunt te bereiken: de bijeenkomst van 30 oktober.
Uit het bezoek van de visserijcommissaris blijkt dat de bijeenkomst van 30 oktober niet de eerste de beste overeenkomst zal zijn, maar dat in Brussel eindelijk een Marokkaanse delegatie aanwezig zal zijn die bevoegd is om te onderhandelen en besluiten te nemen. Dat is althans op dit moment de hoop die wij ons kunnen veroorloven.
Wij vertrouwen er derhalve op dat de samenwerking met Marokko op visserijgebied wordt hervat, en wel zo spoedig mogelijk, in voor beide partijen optimale omstandigheden. Het zou immers volkomen absurd zijn dat de betrekkingen tussen beide oevers op het vlak van de Zuid-Europese visserij verstarren en dat een vloot wordt opgeofferd die een aanzienlijke bijdrage aan de ontwikkeling van de Marokkaanse visserijsector heeft geleverd.
De resolutie die hier ter stemming zal worden voorgelegd, bevat niet veel nieuws. Dat kan ook niet aangezien zij drie dagen voor een belangrijke onderhandelingsdatum wordt aangenomen.
Juist vanwege de nabijheid van die belangrijke dag moeten wij mijns inziens bijzonder voorzichtig omspringen met de formulering.
Een van de in de resolutie aangehaalde punten heeft aanleiding gegeven tot sterk uiteenlopende interpretaties waarvan sommige ronduit waanzinnig en vals zijn en desalniettemin in bepaalde media zijn gepubliceerd.
De PPE-DE-fractie heeft de visserijovereenkomsten steeds gesteund, verdedigd en bevorderd. Sterker nog, onze fractie heeft zich vooral onderscheiden door haar resolute streven naar een toename van het aantal overeenkomsten.
Let wel, dit betekent geenszins dat de PPE-DE-fractie zich verzet tegen de particuliere visserijovereenkomsten, temeer daar deze houding het voortbestaan van de helft van de communautaire vloot in gevaar zou brengen.
Ik vraag mij overigens af of het überhaupt wel mogelijk is zich tegen deze formule te verzetten en hoe men dit verzet ten overstaan van de visserijsector kan rechtvaardigen.
Ik geloof dat het onze taak is nieuwe wegen voor de toekomst van de communautaire visserij te openen, niet te sluiten.
De particuliere overeenkomsten - waarvan in vele lidstaten gretig gebruik wordt gemaakt en waarbij diverse derde landen zijn betrokken - hebben uitstekende resultaten opgeleverd, zowel wat het behoud van de communautaire werkgelegenheid als de toevoer van visserijproducten aan de Europese Unie betreft.
Dit is onder meer het geval met Namibië, Zuid-Afrika, Argentinië, Chili, Brazilië, Ecuador, IJsland, Mauritanië, Marokko zelf en talloze andere landen.
Wij klagen er voortdurend over dat niet alleen de onderhandelingen over de bestaande overeenkomsten maar ook het overleg over nieuwe akkoorden in de vergetelheid dreigen te raken en dat de Commissie en ook een deel van de Raad voor deze kwestie maar bitter weinig belangstelling tonen. De recente voorbeelden van Angola, de Kaapverdische eilanden en Kiribati spreken in dit opzicht boekdelen.
Beide formules zijn volkomen gerechtvaardigd op voorwaarde dat zij de fundamentele doelstelling van het behoud van de visbestanden nastreven.
Laten wij derhalve de verantwoordelijkheid op ons nemen die ons in het kader van de bilaterale en particuliere overeenkomsten toekomt. In deze context worden de activiteiten van de vloot gereguleerd door regionale visserijorganisaties zoals ICCAT, NAFO en Camelar wier rol in de toekomst zeker nog zal worden versterkt.
En tot slot, mijnheer de Voorzitter, hoop ik uit de grond van mijn hart dat de bijeenkomst van 30 oktober een succes wordt.
Mijnheer de Voorzitter, de afwezigheid van de heer Fischler - die, zoals de voorzitter van de Commissie visserij ook al zei, volledig gerechtvaardigd is - belet mij een aantal punten in detail uiteen te zetten.
Desalniettemin zou ik enkele korte boodschappen willen uitdragen naar de hier vandaag eervol door commissaris Busquin vertegenwoordigde Commissie.
Ten eerste wil ik de Commissie attenderen op haar onvermogen om de belangrijkste visserijovereenkomst van de Europese Unie te hernieuwen.
Ik geloof dat wij hiervan nota moeten nemen en dit feit niet onder stoelen of banken mogen steken. Wij moeten ons afvragen of de Commissie in staat is internationale overeenkomsten te sluiten, zeker na het verzoek van voorzitter Prodi om de Commissie op dit punt internationale bevoegdheden toe te kennen.
Ten tweede maak ik mij zorgen over de opmerking van de heer Busquin over de steun aan de ontwikkeling van de vangstcapaciteit van Marokko.
Het gaat hier om een regio die niet tot Marokko behoort, maar door dit land wordt bestuurd.
Als wij Marokko bij de overexploitatie van dit gebied onze hulp verlenen in afwachting van het referendum dat onder toezicht van de Verenigde Naties moet worden gehouden, als wij de Marokkaanse vloot versterken om de visgronden van deze zone te exploiteren, wat zal er dan gebeuren wanneer deze regio zijn recht op zelfbeschikking uitoefent, wat moeten wij dan doen met de Marokkaanse vloot?
Ten derde hebben de niet aan de controle van de Commissie en de lidstaten onderworpen communautaire en niet-communautaire vloten de exploitatie van de visgronden van de Sahara na het verstrijken van de visserijovereenkomst gewoon voortgezet. In dit verband is er met name sprake van een aanzienlijke Nederlandse vloot.
Welke maatregelen denkt de Commissie te nemen om te vermijden dat althans de communautaire vloten deze visbestanden blijven exploiteren?
Mijn vierde bedenking sluit aan bij de woorden van mevrouw Miguélez. In het kader van de vorige visserijovereenkomsten heeft de Europese Unie in alle opzichten belangrijke toezeggingen aan Marokko gedaan.
Toen Marokko vorig jaar de onderhandelingstafel verliet, heeft het als een speler die een goede slag doet alle winst opgestreken zonder ook maar enige toezegging te verliezen.
Is de Europese Unie voornemens concessies te blijven doen zelfs wanneer Marokko niet de minste bereidheid toont om de situatie te verlichten?
Ten vijfde heeft de commissaris gewag gemaakt van de steun van de Commissie aan de rechtstreeks door de huidige situatie getroffen visserijsector.
Deze sector vertegenwoordigt evenwel slechts een deel van de aan de visserij verbonden activiteiten.
Op dit moment worden diverse Spaanse regio's zoals de Canarische eilanden, Andalusië en Galicië, en sommige Portugese gebieden rechtstreeks door het staken van de visserijactiviteiten getroffen: de havenactiviteiten zijn stilgevallen, er worden geen schepen meer hersteld, de bevoorrading van de schepen is gestaakt en de conserven- en oliefabrieken werken niet meer.
Anders gezegd, heel de economische sector ligt stil omdat er niet meer wordt gevist.
Wat als er geen overeenkomst of een overeenkomst in de termen van de Commissie wordt bereikt, namelijk een overeenkomst die de Marokkaanse productie bevordert? Is de Commissie in dat geval voornemens structurele maatregelen uit te vaardigen om de achterstand van de getroffen regio's op te vangen?
Mijnheer de Voorzitter, ik neem het woord om steun te betuigen aan een resolutie waarmee mijn fractie en ik zelf, als afgevaardigde uit Galicië, het maar al te zeer eens zijn.
En als we nu gaan proberen de in de begroting voor dit akkoord vastgelegde bedragen aan andere lijnen toe te wijzen, dan wil ik toch wel aangeven dat ik de Commissie niet vertrouw als zij zegt dat ze de - gerechtvaardigde - belangen van reders en vissers wil verdedigen. Ik geloof dan ook niet dat de Unie en het merendeel van de lidstaten - waaronder Spanje - werkelijk geïnteresseerd zijn in een akkoord "over de stand van zaken met betrekking tot de politieke en economische betrekkingen tussen Marokko en de Europese Unie" .
Wie weet vergis ik me en zal ik spoedig mogen vaststellen dat dit verdrag ondertekend wordt.
Voorzitter, het is vandaag niet de eerste keer dat het recht om opnieuw in de Marokkaanse en Saharaanse wateren te gaan vissen hier op de agenda komt.
In Spanje en Portugal werd het als vanzelfsprekend beschouwd dat Marokko Europese vissers in zijn wateren moest toelaten en het is als een schok ervaren dat daaraan vorig jaar een eind kwam.
Ik begrijp dat wel, want die visserij was een bron van inkomsten en werkgelegenheid voor een, binnen Europese verhoudingen, arme regio.
In het verleden was het vanzelfsprekend dat de economie belangrijker werd gevonden dan de bescherming van het natuurlijk evenwicht en dat de armsten in Europa probeerden wat graantjes mee te pikken van de overmacht van Europa op de derde wereld.
Inmiddels zien we dat delen van zeeën worden leeggevist en dat bepaalde vissoorten zodanig in omvang afnemen dat hun voortbestaan onzeker wordt.
Het is het goed recht van Marokko om zijn zeeën duurzaam te beschermen tegen overbevissing.
Europa kan niet langer rechten opeisen in andere werelddelen.
In de toekomst zullen we moeten leren leven zonder de uit het koloniale verleden geërfde visserijconcessies.
De voorgestelde resolutie zal niet leiden tot herstel van de visrechten maar hoogstens tot een hardere claim van Spanje en Portugal op compensatiesubsidies.
Ik vraag aan de Europese Commissie om niet langer druk op Marokko uit te oefenen, en meer begrip te tonen voor de Marokkaanse bezwaren.
Met mevrouw McKenna ben ik het overigens eens dat er meer boosdoeners zijn dan de Spaanse en de Portugese vissers.
Ook de grote vissers uit het Noorden, waaronder mijn land Nederland, moeten hun vangsten verminderen.
Mijnheer de Voorzitter, mijnheer de commissaris, de Europese Unie onderhoudt al vanaf 1992 visserijovereenkomsten met Marokko.
Het meest recente akkoord is in november van het vorig jaar afgelopen.
Volgens die overeenkomst konden 500 schepen - waaronder 50 Portugese vaartuigen - ongehinderd in Marokkaanse wateren vissen, tegen betaling van 125 miljoen euro' s per jaar.
Het behoeft geen betoog dat de onderhandelingen met de Marokkaanse autoriteiten niet gemakkelijk zijn geweest.
De Marokkanen beseffen maar al te goed welk een waarde hun visgronden vertegenwoordigen, en ze worden dan ook voortdurend aangezocht door grote visnaties, zoals Japan, Zuid-Korea en Rusland, om nog veelvuldiger in hun wateren te mogen vangen.
En dan moeten we er op dit punt op wijzen dat het visserijakkoord met Marokko deel uitmaakt van een groter geheel: de Europese Unie verleent Marokko via allerlei samenwerkings- en partnerschapakkoorden niet te onderschatten handelsconcessies.
Ik wil hier vier punten benadrukken.
Allereerst is het zo dat de visserijovereenkomst met Marokko de belangrijkste overeenkomst van de Europese Unie op dit gebied is. Het gaat hier om 30% van de vangsten van de communautaire vloot in derde landen.
Dat mag binnen de Unie een gering aantal lijken, maar het gaat hier wel om banen in kleine, traditionele vissersgemeenschappen, en dan voornamelijk aan de Spaanse en Portugese kust. Die kunnen onmogelijk op een andere productie overschakelen.
Ten tweede wil ik wijzen op de geringe bereidwilligheid van de Marokkaanse autoriteiten. Ik heb daar beslist moeite mee.
Ik begrijp hun houding niet.
Er zijn intussen een reeks particuliere vergunningen afgegeven aan een aantal reders uit andere landen. En dat is in tegenspraak met het argument als zouden de moeilijkheden die de Europese Unie bij haar onderhandelingen ondervindt het gevolg zijn van de noodzaak om voorzichtig om te gaan met de visbestanden.
En dan wijs ik ook op de starheid van de Marokkanen als het gaat om de opening van onze markten voor Marokkaanse producten. Er wordt in het kader van de samenwerkingsovereenkomst met Marokko de nodige steun gegeven.
Ik wil hier ook aangeven dat aan het einde van deze maand de betalingen van de tijdelijke steun aan vissers en reders voor het stilstandjaar zullen worden stopgezet. De toestand is onhoudbaar.
De mensen werken liever dan dat ze steun ontvangen. De Commissie en de Raad van Ministers van de Europese Unie moeten hun verantwoordelijkheid aanvaarden.
De steun moet worden doorgezet tot de situatie is opgehelderd. En dan moeten de grondslagen voor de samenwerking opnieuw worden doorgelicht.
De Commissie is verantwoordelijk voor de onderhandelingen. De Commissie moet het Parlement dan ook uitleggen wat er precies aan de hand is.
Wij staan voor een raadsel. En het is me ook een raadsel waarom de Visserijraad niets onderneemt.
Mijnheer de Voorzitter, geachte afgevaardigden, "Blauw Europa" , zoals het wel heet, maakt moeilijke tijden door.
De zee wordt slecht behandeld en de omvang van de visbestanden neemt af. Vissers zitten zonder werk en ze kunnen het maar moeilijk aanvaarden dat een zo traditionele activiteit en leefwijze bedreigd wordt.
Afgelopen woensdag hebben we in dit Parlement gesproken over de alarmerende terugloop van de kabeljauwvangsten in de Ierse Zee, diezelfde kabeljauw dus die in de Portugese keuken een zo belangrijke rol speelt.
Nu bespreken we de visserijovereenkomst met Marokko.
En ook nu weer zal de visserij in de Europese Unie een zware schok te verduren krijgen. Ik zeg: Europese Unie.
En niet: twee lidstaten - zoals hier door een aantal afgevaardigden is gesuggereerd.
De Commissie is er helaas niet in geslaagd een nieuwe overeenkomst met Marokko te sluiten nadat de vorige op 30 november 1999 is afgelopen.
We zijn nu een jaar verder en er is geen enkele vooruitgang geboekt.
De weinige informatie waarover we beschikken is niet erg duidelijk. Beweerd wordt dat de onderhandelingen worden voortgezet, maar dat er grote problemen zijn.
Desalniettemin heeft de commissaris ons verzekerd dat de onderhandelingen volgende week zullen worden hervat en dat er dan iets bereikt zal worden.
Dat is wat hij heel voorzichtig heeft aangegeven.
Het is mogelijk dat er een eerlijke overeenkomst met Marokko wordt gesloten.
Werkelijk? Of is dat een loze belofte?
De verwarring is groot. De scepsis ook.
Heeft de Europese Unie onvoldoende gewicht om onze Marokkaanse partners ervan te overtuigen dat beide partijen voordeel zullen hebben bij een overeenkomst?
Wat is er echt aan de hand?
Is het zo dat Marokko een weinig constructieve houding aanneemt? Dat de Marokkanen liever met ondernemingen onderhandelen dan met de Europese Unie, waar ze op een flink aantal gebieden langetermijnbelangen heeft?
Heeft de Europese Unie haar politieke en diplomatieke gewicht wel in de schaal willen leggen?
Volgens mij niet.
Volgens mij heeft de Europese Unie het probleem willen bagatelliseren.
En als die overeenkomst niet doorgaat?
Wat zal dan de houding van de Raad en de Commissie zijn?
Ze zullen toch niet hun handen in onschuld willen wassen? De Raad en de Commissie zijn in dezen toch zeker de bevoegde en verantwoordelijke instellingen?
Mochten de onderhandelingen op niets uitlopen, dan heeft de Unie de morele en politieke plicht om de vissers en de scheepseigenaars middelen te verschaffen op te overleven.
Dat is wel het minste. Maar het is niet genoeg.
De Unie moet een programma ontwikkelen voor de omscholing van de betrokkenen, opdat zij een toekomst hebben.
Als de Unie dit probleem met de structuurfondsen wil oplossen of het eenvoudigweg doorverwijst naar de betrokken lidstaten, dan zal diezelfde Unie gezichtsverlies lijden - niet alleen in de ogen van de betrokkenen, maar ook in die van de burgers.
Mijnheer de Voorzitter, mijnheer de commissaris, het ligt niet in mijn bedoeling te herhalen wat hier vanmorgen reeds in de plenaire vergadering is gezegd en waar iedereen sinds bijna een jaar de mond van vol heeft.
Waarde collega's, de realiteit is dat de communautaire vloot in Andalusië, de Canarische eilanden, Galicië en Portugal niet kan uitvaren omdat er geen visserijovereenkomst is.
Ik wil de Commissie er ook niet opnieuw van beschuldigen dat zij bij de onderhandelingen in gebreke is gebleven of dat zij Marokko niet snel genoeg onder druk heeft gezet.
Dat zijn zaken die wij reeds vroeger hebben aangeklaagd.
Ik, Andalusische afgevaardigde, heb het afgelopen jaar onafgebroken initiatieven besproken en voorgesteld in de gangen, in de bureaus, in de Commissie visserij en in de hoorzittingen met de commissaris om te garanderen dat er rekening wordt gehouden met de eigen kenmerken van de in Marokkaanse wateren vissende Andalusische vloot.
Wij hebben behoefte aan een nuttige visserijovereenkomst.
Wij willen geen akkoord dat de belangen van deze bijzonder omvangrijke ambachtelijke kustvloot over het hoofd ziet.
Belangrijke visserssteden gelegen aan de Atlantische kust - van Huelva tot Cadiz - en de zuidelijke Middellandse-Zeekust - Malaga, Granada en Almeria - zijn van deze overeenkomst afhankelijk.
Daar bestaat geen alternatief voor de visvangst.
Anderzijds heeft het staken van de visserijactiviteiten rampzalige maatschappelijke gevolgen waaraan de drugsteelt en de drughandel door het koninkrijk Marokko zeker niet vreemd zijn.
Dan was zij niet het slachtoffer geworden van de chantage van de Alawieten. Eén ding is zeker: als er geen overeenkomst wordt bereikt of als de bereikte overeenkomst waardeloos blijkt, mogen de gevolgen hiervan voor de bijzondere betrekkingen die de Unie met Marokko onderhoudt niet uitblijven.
Mijnheer de Voorzitter, iedereen weet dat Jean Monnet een van de oprichters van de Europese Unie was.
Hij had de gewoonte een grap over de Noren te vertellen.
De grap was dat Noren altijd over vis praten.
Dat is een slechte grap.
Net zo slecht als de ideeën van Jean Monnet over hoe de Europese Unie ontwikkeld moest worden.
Volgens hem zou er in de Europese Unie altijd een kopgroep moeten zijn en daarmee bedoelde hij waarschijnlijk Duitsland en Frankrijk.
Volgens die gedachte kan er in de Europese Unie geen democratie van landen zijn.
Maar nu over vis.
Ik verdedig Noorwegen dat geen lid van de Europese Unie is, omdat de Europese Unie van de Noorse visstand gemeenschappelijk bezit wil maken zonder daar meer voor in de plaats te stellen dan de politieke kopgroep van Jean Monnet.
Ik verdedig ook Marokko tegen de roofvissers uit de Europese Unie.
De wereldzeeën worden leeggevist op een manier die aan roof doet denken.
Wij moeten de visstanden in de wereld veiligstellen.
Er moet een einde komen aan de overcapaciteit van de Europese visindustrie.
Laten wij met Europees geld alleen in de wateren van de Europese Unie vissen!
Mijnheer de Voorzitter, de Tsjechische bisschop Koukl, met wie ik me sterk verbonden voel, pleegt een fraaie uitdrukking te gebruiken: "Naastenliefde zou eenvoudig zijn als de naaste niet zo vreselijk dichtbij was."
Dat geldt ook voor de betrekkingen tussen veel buurlanden.
In de loop van de geschiedenis hebben juist buurlanden veel met elkaar te stellen gehad, en de Europese Unie is bedoeld om dergelijke problemen tussen buurlanden te overwinnen.
Ik wil het Spaanse buitenlands beleid hier eens nadrukkelijk prijzen.
Spanje heeft de historisch moeilijke verstandhouding tussen Europa en Noord-Afrika en tussen Spanje en Marokko op voortreffelijke wijze verbeterd.
Begin tachtiger jaren had ik, toen nog journalist, de eer aan de viering van het twintigjarig koningschap van de toenmalige koning van Marokko, koning Hassan, deel te nemen.
Ik heb het dus van dichtbij meegemaakt, en het was indrukwekkend om te zien hoe de Spaanse koning, die naar Marrakesj was gekomen, samen met de Marokkaanse koning in een open auto door de straten reed, waar zich meer dan een miljoen mensen hadden verzameld.
Dat riep bij mij beelden uit onze geschiedenis en uit mijn kindertijd op. Konrad Adenauer en Charles De Gaulle maakten toen net zo'n rondrit door enkele Duitse steden, om duidelijk te maken dat de problemen tussen Duitsland en Frankrijk waren overwonnen en dat zij samen de kern van de Europese eenwording zouden vormen.
Zo kunnen Spanje en Marokko de kern van het integratieproces in het Middellandse-Zeegebied worden.
Ik vind dat Spanje en Marokko een grote prestatie hebben geleverd door te vermijden wat menigeen voor onvermijdelijk houdt, namelijk de clash of civilisations, de botsing tussen verschillende culturen.
Spanje is gaandeweg een geweldige brugfunctie gaan vervullen, net als Portugal overigens. Het lijkt mij daarom van belang het visserijakkoord ook in dat verband te zien.
Wij zijn volledig solidair met de Spaanse en Portugese vissers.
Het gaat hier niet om een opzichzelfstaande plaatselijke kwestie, het gaat hier om Europese vissers voor wie wij ons moeten inzetten, ook als deze kwestie ons misschien niet direct raakt.
Wij moeten ook heel duidelijk voor ogen houden dat met name de betrekkingen tussen de Europese Unie en de overgangslanden aan de grenzen van de EU moeten worden bevorderd. Tot die landen reken ik Noord-Afrika, Turkije en Rusland, landen die een brug vormen naar andere werelddelen en culturen aan de grenzen van de Europese Unie.
Wij moeten de economische en politieke banden met Marokko daarom zo spoedig mogelijk aanhalen, en tegelijkertijd de Europese belangen in de visserij verdedigen.
Ik steun daarom alles wat hier over het afdwingen van het akkoord is gezegd.
Ik wil echter duidelijk de anti-Marokkaanse ondertoon afkeuren die ook in dit debat te horen was, omdat die de betrekkingen met onze buren niet ten goede komt en omdat ook het visserijakkoord daar niet bij gebaat is.
Wij moeten ons kritisch en open opstellen, maar de Marokkanen tevens duidelijk maken dat wij, naast de behartiging van onze eigen belangen, erg veel belang stellen in een sterk en duurzaam partnerschap met Marokko en in de stabilisatie van Marokko binnen het Middellandse-Zeegebied.
Als het ons lukt Marokko een Europese gerichtheid te geven, dan zal Marokko ook een begin maken met iets dat al eerder had moeten gebeuren. Het zal dan namelijk de kwestie van de natuurlijke hulpbronnen met ons bespreken, die gemeenschappelijke hulpbronnen zijn, en niet langer voorrechten verlenen aan schepen uit derde landen.
Mijnheer de Voorzitter, over drie dagen worden de onderhandelingen geopend en dan zullen wij weten of het overleg nog in de kinderschoenen staat of tot volle wasdom is gekomen, of het met andere woorden voldoende gerijpt is. In dat laatste geval hoeven wij ons geen zorgen meer te maken en kunnen de betrokken partijen, de Europese Unie en Marokko, op zoek gaan naar samenwerkingsformules en overeenkomsten die de communautaire visserijvloot in de gelegenheid moeten stellen hun activiteiten in de betrokken wateren te hervatten.
Als Spaanse en Andalusische afgevaardigde kom ik hier op voor het recht van duizenden Andalusische en Spaanse gezinnen om hun inkomstenbron te behouden en te verdedigen en daartoe de steun van dit Parlement in te roepen. Het voortbestaan van hun beroepsactiviteit hangt sinds bijna een jaar aan een zijden draadje.
Ik wil echter ook een beroep doen op het gezond verstand van het koninkrijk Marokko, dat voortdurend bij de Europese Unie en het Parlement aanklopt om begrip en steun te zoeken voor de oplossing van de economische, maatschappelijke en politieke problemen waarmee het te kampen heeft. Ik zou Marokko dan ook willen verzoeken de nodige soepelheid aan de dag te leggen en in alle ernst mee te werken aan de opstelling van een goede overeenkomst waarin beide partijen zich kunnen vinden.
Mijnheer de Voorzitter, de landbouw, de immigratie - op dit gebied hebben wij overigens gisteren nog een nieuwe begrotingslijn voor steun aan Marokko aangenomen -, de industrie en de economie maken deel uit van het geheel van wederzijdse betrekkingen dat Marokko en de Europese Unie met elkaar onderhouden.
Het heeft geen zin de visserijsector hiervan uit te sluiten, temeer daar in de associatieovereenkomst met Marokko is vastgesteld dat wij geen enkel aspect van onze belangen buiten beschouwing mogen laten. Dat zou immers nefaste gevolgen hebben voor het elan waarmee de Europese Unie de integrale ontwikkeling van dit land wil en kan bevorderen.
Ook de Marokkanen dienen deze boodschap goed te begrijpen.
Mijnheer de Voorzitter, dames en heren, ter aanvulling zou ik alleen nog willen zeggen dat er vanzelfsprekend afspraken zijn gemaakt tussen de twee partijen over het tijdschema van de onderhandelingen en dat Marokko vele maanden nodig heeft gehad om zijn vijfjarenplan voor te bereiden.
Maar sinds de heer Fischler op 18 mei jongstleden een bezoek heeft gebracht aan Rabat zijn de onderhandelingen in een stroomversnelling geraakt: op 25 juli hebben de directeuren-generaal visserij elkaar gesproken in Rabat, op 28 en 29 september is er een vergadering gehouden in Brussel en op 16 oktober heeft de heer Fischler een ontmoeting gehad met de minister-president en met Zijne Koninklijke Hoogheid Mohammed VI van Marokko.
Van die gesprekken heeft de heer Fischler overigens verslag gedaan aan de Commissie, en hij heeft daarbij aangegeven dat hij er een positief gevoel aan had overgehouden.
Dat zou erop kunnen duiden dat de onderhandelingen, die op 30 oktober van start zullen gaan, in een constructieve sfeer zullen verlopen.
Daarom richt de Commissie zich in haar werkzaamheden op een nieuw partnerschap dat beide partijen tot voordeel kan strekken. Het dient enerzijds gericht te zijn op de integrale ontwikkeling van de visserijsector van Marokko - de vloot, de aquicultuur, de visverwerkende industrie en onderzoek - en anderzijds visvangst door de Europese vissers mogelijk te maken.
Het lijkt me dan ook verstandig de resultaten van de vergadering van 30 oktober af te wachten.
Uiteraard zal de heer Fischler het Parlement terstond op de hoogte stellen van die resultaten. Evenals u allen hoop ik dat de onderhandelingen in een constructieve sfeer zullen verlopen en kunnen uitmonden in een succesvol samenwerkingsverband tussen Marokko en de Europese Unie.
Wat de maatregelen betreft die genomen zullen moeten worden indien een akkoord uitblijft, daarover beraadt de Commissie zich nog, maar u heeft wel begrepen dat we goede hoop hebben dat tijdens de onderhandelingen komende maandag een beslissende stap vooruit gezet zal kunnen worden. Het is dan ook voorbarig om over die maatregelen nu in debat te treden.
Tot zover de antwoorden die de heer Fischler in mijn plaats had kunnen geven. Ik zal de heer Fischler zeker op de hoogte stellen van alle door u in het debat gemaakte opmerkingen.
Mijnheer de Voorzitter, ik bedank onze vrienden en hoop dat ze aandachtig naar deze stemverklaring zullen luisteren. Ik bedoel die namelijk heel serieus, ook al lijkt dat op het eerste gezicht misschien niet zo.
Ik begrijp de problemen van de Spaanse en Portugese vissers heel goed, de Siciliaanse vissers hebben dezelfde problemen.
Enkele dagen geleden heb ik echter gehoord dat een Marokkaanse vis in de Middellandse Zee een Spaanse vis is tegengekomen en hem heeft gezegd, in zijn eigen taal natuurlijk: "Ik heb gehoord dat de heer Fatuzzo zich ook voor een vissenpensioen inzet.
Daar ben ik blij mee, maar ik heb nog een andere wens: ik ben een Marokkaanse vis en ik wil graag door een Marokkaanse visser worden gevangen en niet door een Spaanse visser.
Daarom heb ik een vakbond opgericht."
De andere vis, de Spaanse, zegt daarop: "Ik wil graag door een Marokkaanse visser worden gevangen en niet door een Spaanse...
(Spreker wordt door de Voorzitter onderbroken)
Mijnheer Fatuzzo, het Reglement voorziet in een minuut spreektijd, en die regel geldt voor alle leden.
Desondanks hartelijk dank voor deze bijzonder interessante bijdrage!
Rechten van talendocenten
Aan de orde is de mondelinge vraag (B5-0541/2000) van mevrouw Palacio Vallelersundi, namens de Commissie juridische zaken en interne markt, aan de Commissie, over de rechten van talendocenten: naleving van de wetgeving.
De heer Wieland, die mevrouw Palacio Vallelersundi vervangt, krijgt gedurende vijf minuten het woord.
Mijnheer de Voorzitter, de voorzitter van de Commissie juridische zaken en interne markt, mevrouw Palacio Vallelersundi, is helaas plotseling verhinderd en heeft mij gevraagd namens onze commissie stelling te nemen.
Ik had dus maar weinig tijd om me hierop voor te bereiden.
Waar gaat het om?
Eigenlijk gaat het hier niet om talendocenten.
Velen zullen misschien ook zeggen dat deze kwestie sowieso veel te gedetailleerd en ingewikkeld is.
Het gaat dus eigenlijk niet om talendocenten, maar om een voorbeeld dat duidelijk maakt hoe het concreet met het Europa van de burgers is gesteld.
Het draait om een zaak die in 1989 voor het eerst bij het Hof van Justitie aanhangig werd gemaakt.
Een geschiedenis die haast twaalf jaar heeft geduurd, en overvloedig getuigt van bureaucratische zoethoudertjes, pappen en nathouden, van hoop en persoonlijke moeilijkheden, van placebo's voor de betrokkenen en de taaie verdediging van oude rechten tegenover burgers die alleen maar hun goed recht wilden halen.
Het gaat, om man en paard te noemen, zoals dat zo fraai heet, om de rechtszaak van de Europese burgers Allué en Coonan tegen de Universiteit van Venetië, nog een rechtszaak van dezelfde Allué tegen de Universiteit van Venetië, en de zaak van Europees burger David Petri tegen de Universiteit van Verona.
Het Hof van Justitie heeft een duidelijk standpunt ingenomen.
Het heeft deze burgers in drie verschillende arresten gelijk gegeven. Voor de eerste uitspraak waren de betrokkenen als docent aan een Italiaanse universiteit aangesteld, en de strekking van de uitspraken is eenduidig.
De rechten van de betrokken personen op vrij verkeer als werknemer en hun recht om niet te worden gediscrimineerd op grond van nationaliteit werden geschonden, doordat Italië heeft nagelaten de docenten dezelfde arbeidsvoorwaarden en dezelfde zekerheid over hun betrekking te bieden als Italiaanse staatsburgers met een vergelijkbare leeropdracht aan een Italiaanse universiteit.
Na het eerste arrest is er helaas niets veranderd.
Het bleek dat de wetswijzigingen die ten gevolge van de uitspraak in 1995 werden doorgevoerd, nog altijd niet voldoende waren om de rechten van docenten met een officiële aanstelling volledig te beschermen.
Uiteindelijk nam zelfs de Ombudsman het voor deze burgers op.
Gelijk hebben en gelijk krijgen zijn echter twee verschillende dingen.
De Commissie juridische zaken en interne markt heeft een duidelijk standpunt over deze zaak geformuleerd, en heeft zich aan de kant van deze in hun rechten beknotte Europese burgers geschaard.
Nu zijn er vandaag enige amendementen ingediend die mij, om het mild uit te drukken, enigszins irriteren.
Ik wil twee voorbeelden noemen van amendementen waarmee op de valreep wordt geprobeerd het standpunt van het Parlement te verbeteren of in een enkel geval zelfs geheel te veranderen. De oorspronkelijke, door de Juridische Commissie voorgestelde tekst van overweging H luidt: "Overwegende dat de betrokken burgers van de Unie al deze jaren hebben moeten lijden onder verliezen, stress en bezorgdheid, in langdurige en herhaalde processen gewikkeld zijn, met honderden rechtszaken in een periode van twaalf jaar, en gefrustreerd zijn in hun redelijke verlangens om hun beroep met behoorlijke kansen op carrièreontwikkeling uit te oefenen."
Nu is er een amendement ingediend, amendement 8, waarin een paar woorden uit de oorspronkelijke tekst zijn geschrapt en een woordje wordt toegevoegd, waardoor de betekenis niet alleen wordt afgezwakt, maar haast wordt omgekeerd.
De tekst zou dan als volgt luiden: "overwegende dat de betrokken burgers van de Unie in langdurige en herhaalde processen gewikkeld zijn, met honderden rechtszaken in een periode van twaalf jaar, en gefrustreerd zijn in hun redelijke verlangens."
Dat maakt niet alleen in het Duits een duidelijk verschil.
Wat ik echter veel ernstiger vind, is dat nu in amendement 9 wordt gezegd: "overwegende dat de Italiaanse regering verklaart op grond van haar wet 236/95, waarin de beginselen van het Verdrag volledig worden toegepast, aan haar verplichtingen ten aanzien van de lettori te hebben voldaan."
Los van het feit dat de Juridische Commissie dit niet heeft gezegd, zouden wij hier beweren dat de wettelijke grondslag in het Italiaanse recht met de beginselen van het Verdrag overeenkomt, terwijl het Hof precies het tegendeel heeft gezegd!
Ik vind dat een bedenkelijke gang van zaken.
Als men van mening is dat deze praktijken juridisch door de beugel kunnen en politiek wenselijk zijn, dan moet men als wetgever de grondslag veranderen. Wanneer men echter dit Parlement wil gebruiken om een standpunt te verdoezelen, dan kan ik alleen maar zeggen dat de EVP daar niet aan mee zal doen.
Mijnheer de Voorzitter, geachte afgevaardigden, de Commissie en de meeste andere Europese instellingen zijn goed op de hoogte van het geschil over de rechtspositie van buitenlandse talendocenten die verbonden zijn aan Italiaanse universiteiten.
Deze zaak loopt al meer dan tien jaar, en dankzij de tussenkomst van de Europese instellingen, in het bijzonder de Commissie, is er enige verbetering opgetreden in de situatie van deze docenten.
U weet dat dit een uiterst gecompliceerde zaak is die ongeveer 700 medewerkers van meer dan 25 Italiaanse universiteiten betreft.
Gedurende de afgelopen tien jaar heeft de Commissie zich actief ingezet om een oplossing te vinden voor deze kwestie, die verband houdt met het door het Verdrag gegarandeerde vrije verkeer van werknemers.
Zoals u heeft benadrukt is er door het Europees Hof van Justitie in Luxemburg reeds driemaal een uitspraak gedaan in deze kwestie. Op dit moment is er wederom een zaak aanhangig bij het Hof, en daaruit blijkt wel dat de Commissie actie blijft ondernemen om verandering te brengen in de situatie.
De Commissie heeft in het bijzonder stappen ondernomen naar aanleiding van de uitspraken van het Hof van Justitie in 1989 en 1993 in de zaak-Allué, inhoudende dat de door de Italiaanse wet voorgeschreven beperkte contractduur discriminerend was.
De Commissie heeft destijds een procedure wegens schending van het Gemeenschapsrecht aanhangig gemaakt, maar die zaak is in 1995 geseponeerd, nadat in Italië een wet was aangenomen waarmee de rechtsregels in overeenstemming werden gebracht met het arrest van het Hof.
Later hebben de buitenlandse talendocenten een aantal eisen op tafel gelegd inzake hun verworven rechten, en naar aanleiding daarvan heeft de Commissie een nieuwe procedure wegens schending van het Gemeenschapsrecht aanhangig gemaakt, met als argument dat de verworven rechten van de docenten bij een aantal Italiaanse universiteiten niet voldoende gewaarborgd waren.
De Commissie heeft alle mogelijke middelen ingezet om deze zaak goed te laten uitzoeken.
Zo hebben de diensten van de Commissie honderden documenten verzameld met gegevens over specifieke gevallen bij verschillende universiteiten.
We hebben uitvoerig gecorrespondeerd met de betrokken partijen en ons enorm ingespannen om uit de grote stapel relevante en niet-relevante documenten die teksten te lichten die overtuigend bewijzen dat de lettori indertijd daadwerkelijk gediscrimineerd zijn door een aantal Italiaanse universiteiten en dat er onvoldoende rekening gehouden is met verworven financiële rechten als salarissen en pensioenaanspraken.
In juli 1999 is deze zaak op initiatief van de Commissie voorgelegd aan het Hof van Justitie.
Thans wacht de Commissie het oordeel van het Hof in deze nieuwe procedure af.
De docenten hebben destijds niet alleen gewezen op het gebrek aan bescherming van verworven rechten, maar ook hun teleurstelling uitgesproken over het nieuwe rechtsstelsel dat in 1995 in de Italiaanse wet is vastgelegd.
Ze waren van mening dat de Italiaanse overheid hen had moeten indelen bij de categorie van universitair onderwijzend personeel of desnoods voor hen een speciale subcategorie binnen de categorie van onderwijzend personeel had moeten creëren.
Naar de mening van de buitenlandse docenten vloeit dit recht rechtstreeks voort uit het recht van werknemers zich vrij te bewegen binnen de grenzen van de Unie.
Op dit punt was de Commissie het echter met de docenten niet eens.
In onze ogen biedt het vrije verkeer de Europese burgers bescherming tegen vormen van discriminatie die voortvloeien uit de nationale rechtsorde van de lidstaten.
De burgers kunnen er echter geen recht op een speciale juridische status aan ontlenen.
Iedere lidstaat is ten volle bevoegd voorschriften vast te stellen die de rechtspositie van het overheidspersoneel binnen de landsgrenzen regelen.
De communautaire wetgeving biedt geen aanknopingspunten om Italië te beletten de bepalingen inzake de rechtspositie van de toenmalige lettori te wijzigen en we kunnen dus ook niet voorkomen dat deze docenten aangeduid worden als taalkundig specialisten met deels andere rechten en plichten.
Naar onze mening kan de nationale rechtsorde in iedere lidstaat gewijzigd en hervormd worden - zoals in Italië dus is gebeurd ten aanzien van het universitair personeel - zonder tussenkomst van de Commissie, zolang iedere burger van Europa vrij toegang heeft tot alle beroepsgroepen.
En iedere burger kan in Italië een vaste aanstelling verwerven in het onderwijs door deel te nemen aan het daartoe geëigende concorso.
Mijnheer de Voorzitter, ik wil de collega' s alleen een overweging voorleggen.
Als het om een juridisch probleem gaat, laten we het dan met juridische middelen oplossen, met een arrest van het Hof; wie moet, kan in beroep gaan en wie daarvoor in aanmerking komt, zal recht worden gedaan.
Als het om een politiek probleem gaat - en daarom houdt het Parlement zich ermee bezig - spijt het me dat deze thema' s misschien niet zo zorgvuldig worden aangepakt als zou moeten.
Ik heb veel waardering voor het standpunt van de Commissie en als Parlement moeten we onze aandacht er zeker goed bijhouden.
Ik ben hier niet om mijn regering te verdedigen - het is namelijk niet mijn regering, ik vertegenwoordig een oppositiepartij - maar ik wil proberen de termen van het vraagstuk te verduidelijken.
We hechten er zeer aan dat alle Europese burgers in alle lidstaten dezelfde rechten hebben, maar dat wil zeggen dat ook hun plichten in alle staten dezelfde zijn.
De Europese burgers mogen niet, op welke wijze dan ook, in een ander dan het eigen land gemakkelijker toegang krijgen tot een beroep zonder de examens en verplichtingen die voor de burgers van dat land, in dit geval Italië, gelden.
Op de organisatie van het onderwijs in de Europese Unie is het subsidiariteitsbeginsel van toepassing, wat wil zeggen dat er verschillende organisatievormen zijn.
In het Italiaanse systeem wordt iemand geen universitair docent ope legis, daar is een vergelijkend examen voor nodig.
Tenzij dus de onderwijssystemen worden geharmoniseerd - en we hopen dat dat niet gebeurt - is het in strijd met het subsidiariteitsbeginsel om iets voor discriminatie uit te maken wat waarschijnlijk gewoon neerkomt op vragen om een privilege.
Ik herhaal, iedereen moet dezelfde rechten hebben, maar ook dezelfde verplichtingen.
Zo niet, dan kan dit probleem, dat een politiek probleem is en geen juridisch probleem, in andere landen van de Europese Unie terugkomen, waar het onderwijs en de universitaire loopbaan anders zijn ingericht.
Ik maan u dus tot behoedzaamheid.
Mijnheer de Voorzitter, ik neem het woord om uitdrukking te geven aan mijn bezorgdheid over dit onrecht waarover we hebben gehoord, een onrecht dat, zoals we ook hebben gehoord, al 12 jaar voortduurt.
Naar aanleiding hiervan zijn maar liefst twee of drie rechtszaken gevoerd, maar de situatie duurt nog altijd voort.
Waarom zijn we dus vandaag weer terug om dit onrecht hier in het Parlement te bespreken?
Omdat we er niet in zijn geslaagd de kwestie op te lossen.
We moeten ruchtbaarheid aan deze zaak blijven geven totdat ze is opgelost.
Waarin bestaat dit onrecht?
De heer Wieland vestigde er de aandacht op toen hij sprak namens de Commissie juridische zaken.
Het gaat erom dat twee mensen die beiden hetzelfde werk doen een verschillend salaris krijgen en verschillende voorwaarden genieten.
Als we werkelijk geloven in de gemeenschappelijke markt en het vrij verkeer van personen, dan zou dit niet mogen gebeuren.
Ik ben het niet eens met mijn collega, de heer Lisi, die eerder het woord heeft gevoerd.
Hij had het erover dat deze mensen naar een 'bevoorrechte' positie zouden streven.
Zij vragen niet om een bevoorrechte positie, ze vragen alleen om dezelfde voorwaarden.
Zolang ze niet hetzelfde krijgen als hun collega' s in Italië, zal deze kwestie blijven spelen.
Ik heb goed geluisterd naar wat de heer Busquin namens de Commissie heeft gezegd.
Volgens sommigen wordt de Commissie gekenmerkt door een vleug van schijnheiligheid.
Anderen gaan nog verder en zeggen dat de Commissie naar hypocrisie riekt.
Ikzelf wil zover gaan om te stellen dat de Commissie een lichte geur van schijnheiligheid verspreidt.
Als het de Commissie werkelijk ernst zou zijn met het oplossen van dit probleem, dan zou het jaren geleden al zijn opgelost.
Misschien zijn we het erover eens dat de vorige Commissie onder de heer Santer niet de beste was, en daarom is ze ook opgestapt.
Maar we houden deze Commissie in de gaten; de voorzitter van deze Commissie is zich deze kwestie en de feiten ten volle bewust, maar er is nog niets ondernomen om het probleem op te lossen.
Het is aan ons om te vragen waarom dit niet het geval is.
Dat is de reden waarom dit Parlement vandaag weer over dit onderwerp debatteert en er de aandacht op vestigt, namelijk om het terug te spelen naar de Commissie en te zeggen: zorg dat het wordt opgelost.
Mijnheer de Voorzitter, politici hebben dikwijls de ondankbare taak de kiezers duidelijk te moeten maken dat er voor een bepaald probleem geen rechtsmiddel bestaat, hoe oprecht hun ongenoegen ook is en hoe legitiem een rechtsmiddel ook zou zijn.
Soms hebben ze de nog ondankbaarder taak te moeten toegeven dat het vanwege de beperkte verhaalsmogelijkheden of vanwege de belemmeringen die in het recht zelf zijn gelegen voor de burger moeilijk zal zijn om zijn recht te halen.
Het ergste vind ik te moeten waarschuwen dat een positieve uitspraak van de rechtbank wellicht uit louter troostende woorden zal bestaan en voor het leven van de persoon in kwestie geen verschil van betekenis zal maken.
Gelukkig komt dit in een democratische maatschappij zelden voor.
Dat is waar een rechtsstaat voor zorgt.
Niemand kan zichzelf boven de wet stellen om wat hij is of doet.
De Amerikaanse jurist Lon Fuller heeft ons erop gewezen dat het falen van een rechtssysteem onder meer te wijten is aan het feit dat wet- en regelgeving enerzijds en tenuitvoerlegging daarvan anderzijds niet op elkaar aansluiten.
De afgelopen elf jaar zijn er drie arresten van het Europese Hof van Justitie ten gunste van de lettori geweest.
Op 13 september van dit jaar wees de Europese Ombudsman een eis van hen toe en is in een aantal individuele gevallen een uitspraak bevestigd door Italiaanse rechtbanken.
Ik ben me er zeer wel van bewust dat de omstandigheden voor beide partijen niet gemakkelijk zijn geweest.
Maar als wij in dit Parlement belang hechten aan de rechtsstaat, moeten we ervoor zorgen dat deze wordt gehandhaafd.
Als wij in dit Parlement oprecht geloven in een Europa van de burger, moeten we streven naar een dergelijke rechtsstaat.
Zoals gezegd is dit de derde keer dat deze kwestie in de vorm van een ontwerpresolutie in het Parlement aan de orde wordt gesteld.
Ik hoop en vertrouw dat dit in de toekomst nooit meer nodig zal zijn, of het moet zijn om allen te bedanken die ertoe hebben bijgedragen dat er thans actie is ondernomen.
Aangezien het vrijdagochtend is, zijn er weinig afgevaardigden in het Parlement aanwezig. Er dient echter te worden opgemerkt dat dit een kwestie is die alle partijen en de gehele Unie aangaat.
Leden van de Commissie juridische zaken en interne markt uit de gehele Unie en van alle partijen zijn bijeengekomen om erop te wijzen dat het zinloos is te praten over rechten en te pleiten voor een handvest van rechten wanneer in praktijkgevallen waarin mensen hun rechten worden ontzegd, geen doeltreffende maatregelen worden genomen om deze rechten te erkennen en toe te passen. Om dit probleem gaat het hier.
Ik vond het bijvoorbeeld jammer om te zien dat in één van de amendementen niet alleen gemeld werd dat er een zaak aanhangig was gemaakt bij de Ombudsman, maar ook dat deze de eiser in het gelijk had gesteld.
Dit is van belang, aangezien de Commissie volgens de Ombudsman onjuist had gehandeld door de lettori niet te informeren over het feit dat er processtukken over een belangrijk artikel werden uitgewisseld. Het artikel waarover de Commissie de stukken uitwisselde, is nu juist waar commissaris Busquin het over had.
Waar het om gaat, is dat de lettori aanspraak maken op het recht om werkzaam te blijven als docent en niet als iets anders.
Niemand kan ontkennen dat de Republiek Italië in 1995 of op enig ander tijdstip volledig in haar recht stond toen ze bekend maakte in de toekomst geen personen meer te zullen aanstellen als lettori maar een nieuw soort aanstelling te zullen creëren.
Iedereen die in de toekomst solliciteert kan hierover worden geïnformeerd, maar aan rechten die zijn gehandhaafd door het Hof kan achteraf niet worden getornd.
Ik kan de Commissie mededelen dat ik hoop dat zij zal reageren op het volgende punt in de uitspraak van het Hof: 'Hierbij wordt vastgesteld dat het in strijd is met artikel 48, lid 2, van het Verdrag tot oprichting van de Europese Economische Gemeenschap wanneer op grond van de wetgeving van een lidstaat de duur van arbeidsovereenkomsten van docenten voor vreemde talen in alle gevallen wordt beperkt tot één jaar met mogelijkheid tot verlenging, indien voor andere docenten deze beperking niet geldt' .
Als dit inderdaad het geval is, dan hebben de personen wier vertegenwoordigers vandaag op de tribune zitten recht op erkenning als docent aan een Italiaanse universiteit met dezelfde beroepsstatus als docenten die voor de duur van tien jaar aan de universiteit zijn aangesteld.
Wij zeggen niet dat zij Italiaans ambtenaar zouden moeten worden, maar stellen dat Italië zijn wetgeving in overeenstemming zou moeten brengen met het besluit van het Hof en deze docenten als zodanig zou moeten erkennen.
Voorzitter, er is duidelijk iets mis met het aanstellingsbeleid van buitenlandse onderwijskrachten in Italië als zij slechts een tijdelijke aanstelling krijgen als technisch administratief medewerker.
Zij beschikken dan voor hetzelfde werk over een slechte rechtspositie en een lagere beloning dan hun collega's met de Italiaanse nationaliteit.
Dat is al eerder vastgesteld door het Hof van Justitie en de ombudsman.
Van belang is of het hier gaat om een ongelukkig toeval of om een welbewuste keuze voor duurzame handhaving van dit verschil.
Ik neem aan dat de Italiaanse onderwijsautoriteiten reeds volledig op de hoogte zijn van die kritiek, maar ik krijg de indruk dat ze daardoor niet worden overtuigd van de noodzaak om het voortaan anders te doen.
Ook als voorstander van nationale autonomie en het recht op verscheidenheid, stem ik in met de ontwerpresolutie omdat nooit mag worden gediscrimineerd op grond van nationaliteit.
Kan aanvaarding van de voorgestelde resolutie iets aan die toestand veranderen of kan de Europese Unie daar uiteindelijk niets tegen doen?
Wordt Italië gestraft met een boete?
Blijven we machteloos klagen of gaan weer andere lidstaten Italiaanse leerkrachten achterstellen?
Toevallig vertrek ik vanmiddag naar Italië, een land waar ik veel van hou, om college te geven over de voordelen van mediterrane voeding, die met zoveel succes naar alle landen van de wereld wordt geëxporteerd. Daarom vind ik het des te vervelender om in deze interventie de Italiaanse regering en haar regelgeving op dit gebied te moeten bekritiseren.
Een aantal van mijn Britse kiezers die in Italië willen verblijven en college geven, zijn echter minder fortuinlijk dan ik vandaag.
In 1989 hebben buitenlandse docenten die in Italië werkten een rechtszaak gewonnen voor het Europese Hof van Justitie, dat bepaalde dat de duur van hun contracten niet mocht worden beperkt tot zes jaar.
Nadat de Italiaanse universiteiten hadden gereageerd door te stellen dat ze op grond van de uitspraak niet zonder meer verplicht waren om contracten voor onbepaalde duur aan te bieden, werd in een tweede uitspraak van het Hof expliciet bepaald dat de duur van de contracten niet mocht worden vastgelegd.
In reactie hierop verlaagden de universiteiten de beroepsstatus van buitenlandse docenten tot die van ondersteunend personeel, waardoor ze niet meer de status van universitair docent hadden.
Deze gedegradeerde lettori, zoals ze worden genoemd, daagden hun werkgever voor de Italiaanse Hoge Raad, die hun eis toewees en opdracht gaf tot onmiddellijk herstel van hun beroepsstatus.
De universiteiten legden de uitspraak naast zich neer en ontzegden de betrokkenen de rechten waarover docenten wel beschikten, waaronder het recht op halfjaarlijkse salarisverhogingen, die binnen het Italiaanse wetenschappelijk onderwijs zeer royaal zijn.
In hun kafkaëske optreden gingen de universiteiten zelfs zover dat ze de namen van de betrokkenen schrapten van hun interne telefoonlijsten, de deuren en hun websites.
In het Europa van deze tijd is dit onaanvaardbaar.
Enkelen van u zullen op de hoogte zijn van mijn steun voor het recht van mannelijke afstammelingen van de in ballingschap levende Italiaanse koninklijke familie om terug te keren naar hun vaderland.
Zij vallen onder een middeleeuws artikel van de Italiaanse grondwet, waarin alle mannelijke afstammelingen van de koninklijke familie het recht wordt ontzegd om zich op Italiaans grondgebied te begeven. Mijns inziens is dit in strijd met het Verdrag van Amsterdam.
De linkse en liberale fracties in dit Parlement hebben schandelijk genoeg samengespannen om de twee prinsen de toegang tot het Hof van Justitie te ontzeggen, hoewel er op korte termijn een uitspraak van het Hof voor de rechten van de mens in Straatsburg wordt verwacht.
Regeringen moeten begrijpen dat wanneer ze verdragen ondertekenen, ze ofwel deze als soevereine staat moeten intrekken ofwel zich als rechtsstaat moeten houden aan de bepalingen ervan.
De Italiaanse regering, die bestaat uit linkse partijen die bij voortduring de verdiensten van de Europese wetten, rechten en verdragen de hemel in prijzen, moet wat deze twee kwesties betreft snel maatregelen nemen als ze niet wil dat het gepretendeerde streven van Italië om de Europese wetgeving te handhaven leidt tot cynische commentaren in andere lidstaten.
Tot dusver heeft de Europese Commissie zich niet bereid getoond om toe te zien op de naleving van de verdragen zolang het aantal benadeelde personen gering is.
Mijn motie over de koninklijke familie is door de liberale rapporteur over mensenrechten van dit Parlement zelfs afgeschilderd als vreemd en onbeduidend.
Ik denk dat deze zaken direct raken aan de grondbeginselen van de vrijheid zoals die voortvloeit uit de Europese wetgeving, in het bijzonder de vrijheid van verkeer. Van deze beginselen kan niet worden afgeweken.
Ingezetenen van de Europese Unie mogen niet worden gediscrimineerd, waar ze ook vandaan komen en waar ze ook heen gaan binnen de Unie.
Deze kwesties zijn van cruciaal belang voor de handhaving van de vrijheid binnen Europa. Naar mijn mening worden de belangen van Italië op geen enkele wijze geschaad door de koninklijke familie of door buitenlandse docenten.
Mijnheer de Voorzitter, mijnheer de commissaris, dames en heren, ik vind het debat over deze kwestie, die niet alleen Italië betreft, zeer interessant en belangrijk.
In overweging C van de resolutie verwijzen wij naar drie rechterlijke uitspraken, die inhouden dat de rechten van de betrokkenen op het vrij verkeer van werknemers en hun recht om niet te worden gediscrimineerd op grond van hun nationaliteit, door de nalatigheid van Italië worden geschonden. Als dat ook nog eens door de Ombudsman en door talrijke sprekers in dit debat wordt bevestigd, dan houdt het argument van een van de vorige sprekers, die zei dat de geconstateerde schending met het subsidiariteitsbeginsel kan worden gemotiveerd, geen steek.
Als het Europese Hof van Justitie vaststelt dat het Europees recht is geschonden, dan kan daar niet het subsidiariteitsbeginsel tegenin worden gebracht.
In de tweede plaats is dit wel degelijk een politiek debat, omdat het een schending van het recht betreft.
De juridische status van de Verdragen kan niet tegen de politiek worden uitgespeeld. In dit opzicht hebben wij als Parlement juist de plicht een politiek debat over die schending van het recht te houden.
Ik denk dat hier het gezegde opgaat dat wie zichzelf niet serieus neemt, ook door anderen niet serieus wordt genomen.
Wanneer het Hof van Justitie zich driemaal over een zaak heeft uitgesproken en het land in kwestie zijn gedrag nog altijd niet verandert, dan moeten wij ingrijpen en daar ruchtbaarheid aan geven.
Wij hebben hier nog maar enkele dagen geleden over het Handvest van de grondrechten gedebatteerd.
Is de handhaving van geldend recht niet het eerste grondrecht waaraan iedere lidstaat zich dient te houden?
Is de bevordering van de rechtsstaat niet de morele basis van de Europese Gemeenschap?
Deze twee dingen kunnen niet tegen elkaar worden uitgespeeld.
Natuurlijk valt het onderwijs nog onder het subsidiariteitsbeginsel, maar uit hoofde van de Verdragen gelden het vrij verkeer van werknemers en het discriminatieverbod voor ons allen. Desondanks beschouwen wij - en ik zeker, want ik kom uit een zeer federaal land - het subsidiariteitsbeginsel als maatstaf voor de samenwerking binnen de Europese Unie, en spannen wij ons in om de bevoegdhedenverdeling tussen de verschillende niveaus in Europa zo snel mogelijk overeenkomstig het subsidiariteitsbeginsel te regelen.
Het gedrag van Italië in deze kwestie is in strijd met de doelstellingen van de Gemeenschap en met onze wens de mobiliteit en de flexibiliteit van werknemers te bevorderen.
De culturele verscheidenheid die wij als een wezenlijk kenmerk van Europa beschouwen, blijkt vooral uit onze veeltaligheid.
Wie die culturele verscheidenheid verdedigt, moet er alles aan doen om de grote verscheidenheid aan talen te behouden en ervoor te zorgen dat wij ze overal kunnen leren.
Wij zijn voorstander van een interne markt met een economisch karakter.
Mede als lid van de Commissie cultuur, jeugd, onderwijs, media en sport zeg ik echter: die economische interne markt heeft een interne markt voor onderwijs nodig.
Zoals ook het debat van vandaag laat zien, bestaan er op deze interne markt nog talrijke hindernissen, die zich niet tot dit geval beperken.
Wij moeten alles in het werk stellen om die hindernissen zo snel mogelijk uit de weg te ruimen.
Mijnheer de Voorzitter, ik meen dat alle sprekers een zinvolle bijdrage hebben geleverd aan dit debat.
Desalniettemin meen ik zojuist al antwoord te hebben gegeven op een aantal vragen die nu gesteld zijn.
Ik zou er nogmaals op willen wijzen dat de factor tijd altijd een rol speelt bij dit soort procedures en dat we hier spreken over feiten van tien jaar geleden. Het gaat hier om een zaak met verschillende aspecten die alle in aanmerking genomen dienen te worden.
Naar aanleiding van het feit dat het Italiaanse rechtssysteem niet overeenstemde met de uitspraken van het Europees Hof van Justitie in de zaak-Allué, heeft de Commissie indertijd bij het Hof een procedure wegens schending van het Gemeenschapsrecht aanhangig gemaakt. Deze zaak is in 1995 echter geseponeerd, op het moment dat in Italië een wet van kracht werd die voorzag in afschaffing van de gewraakte bepalingen.
Vervolgens is in 1996 in Italië een nieuwe wet aangenomen waarin de discriminerende elementen niet meer voorkwamen.
Dat is één aspect van de zaak. Tweede aspect: het probleem van de verworven rechten.
Op dit punt hebben we de zaak tot op de bodem uitgezocht, zoals ik eerder al heb aangegeven, en de Commissie heeft in juli 1999 opnieuw een proces wegens schending van het Gemeenschapsrecht tegen Italië aangespannen.
We zijn nu dan ook in afwachting van een nieuwe uitspraak van het Europees Hof van Justitie over dit tweede aspect.
Er zijn hier dus feitelijk twee zaken in het geding, die ik niet geheel verschillend wil noemen maar die wel een enigszins verschillend verloop hebben.
Het is dan ook goed een onderscheid te maken tussen deze twee zaken.
In de eerste plaats gaat het om de vrije toegang van elke Europese burger tot alle beroepsgroepen. Het is duidelijk dat vandaag de dag elke Europese burger in Italië een vaste aanstelling kan verwerven in het onderwijs door deel te nemen aan het daartoe geëigende concours voor onderwijzend personeel.
Op dit punt is er van discriminatie geen sprake meer.
We moeten ons dus richten op de situatie zoals die in het verleden was, want daarin was wel degelijk sprake van discriminatie.
In dit opzicht heeft de Commissie haar werk gedaan door procedures aanhangig te maken bij het Europees Hof van Justitie, en verder heeft de Italiaanse overheid haar wetten gewijzigd.
In de tweede plaats speelt hier de kwestie van de verworven rechten. Die is natuurlijk nog niet opgelost.
Op dit moment is er wederom een zaak wegens schending van het Gemeenschapsrecht aanhangig bij het Hof van Justitie en we hopen dat het Hof in deze zaak zo spoedig mogelijk een uitspraak zal doen.
Het debat is gesloten.
Wij gaan nu over tot de stemming.
Ontwerpresolutie (B5-0824/2000) over de rechten van taaldocenten: handhaving van de rechtsstaat
Na de stemming over overweging H:
Mijnheer de Voorzitter, ik wil hierbij voorstellen om in dit amendement tussen 'regering' en 'verklaart' de woorden 'op niet overtuigende wijze' in te voegen.
Ik heb er geen bezwaar tegen wanneer we erop worden gewezen dat de Italiaanse regering iets verklaart, maar we moeten de woorden 'op niet overtuigende wijze' toevoegen of het amendement verwerpen, vooral daar de commissaris schandelijk genoeg heeft laten blijken dat hij wellicht geloof hecht aan de verklaring.
Mijnheer de Voorzitter, ik ben niet zachtzinnig voor de Italiaanse regering en ook niet voor de Italiaanse rechtbanken, die veel gepensioneerden tot een onrechtvaardig pensioen hebben veroordeeld. In dit geval heb ik echter tegen gestemd omdat ik het niet eens ben met de arresten van het Hof van Justitie.
Het echte probleem is dat we een talendocent, iemand die heel goed Engels kent en in een Italiaanse universiteit geneeskundestudenten uit komt leggen wat de Engelse termen zijn voor hartkwaal, operatie, leveraandoening enzovoort, niet dezelfde rechten en dezelfde status kunnen toekennen als degenen die geneeskunde onderwijzen.
Voorzitter, zou u zich laten behandelen door iemand die uitstekend op de hoogte is van chirurgische termen in het Italiaans, Engels, Frans en Duits of door een chirurg?
Mijnheer de Voorzitter, ik heb persoonlijk veel begrip voor de problemen van de talendocenten in Italië die niet over de Italiaanse nationaliteit beschikken.
Als inwoonster van een heel klein landje ben ik een groot aanhangster van het vrije verkeer van werknemers en zelfstandigen, evenals van de vrijheid van vestiging.
Als voormalig voorvechtster van het vrouwenkiesrecht sta ik al meer dan 40 jaar op de barricaden om te protesteren tegen alle vormen van discriminatie op grond van geslacht of nationaliteit.
Het vrije verkeer van werknemers mag echter niet tot gevolg hebben dat werknemers in hun eigen land gediscrimineerd worden.
Ik ben zelf afkomstig uit een land waarvan de beroepsbevolking voor meer dan 50% uit niet-Luxemburgers bestaat (het betreft hier buitenlandse ingezetenen en grensbewoners), dus ik weet waarover ik spreek.
In mijn land moeten de leerkrachten voor het voortgezet onderwijs een zeer streng, zeer zwaar vergelijkend examen afleggen.
Het is volstrekt onaanvaardbaar - vanuit principieel oogpunt bedoel ik - dat mensen in hun eigen land gediscrimineerd worden doordat het buitenlanders gemakkelijker wordt gemaakt toegang te verkrijgen tot bepaalde functies.
Desalniettemin hoop ik dat ons debat ertoe zal kunnen bijdragen dat er snel een rechtvaardige oplossing gevonden wordt voor de kwestie van de talendocenten in Italië.
Maar ik moet wel zeggen dat we de agenda van de vrijdag aardig zouden kunnen vullen indien we ons hier zouden bezighouden met alle andere vergelijkbare gevallen van discriminatie, vooral de gevallen van discriminatie op grond van geslacht ...
(Spreekster wordt door de Voorzitter onderbroken)
Mijnheer de Voorzitter, het verheugt mij dat de amendementen van de ELDR-fractie zijn verworpen en dat ik derhalve voor dit verslag kon stemmen. Ik moet echter vraagtekens plaatsen bij een opmerking van de heer Busquin.
Hij zei dat iedereen die bij een Italiaanse universiteit werkt moet deelnemen aan dezelfde examens als waaraan Italiaanse docenten worden onderworpen.
Ik zie niet in waarom dat het geval zou zijn.
We worden geacht diploma' s in heel Europa wederzijds te erkennen, zodat je in je eigen land een diploma kunt behalen en vervolgens naar een ander land kunt gaan.
Dit is de gedachte achter het betoog van de heer Busquin die in twijfel moet worden getrokken. Het is jammer dat hij het Parlement inmiddels heeft verlaten.
Dat was geen motie van orde, mijnheer Purvis.
De heer Busquin is helaas al vertrokken.
Ik raad u aan direct contact met hem op te nemen.
Onderbreking van de zitting
Ik verklaar de zitting van het Europees Parlement te zijn onderbroken. Ik wens u een prettig weekend.
(De vergadering wordt om 11.00 uur gesloten)
Hervatting van de zitting
Ik verklaar de zitting van het Europees Parlement, die op vrijdag 27 oktober werd onderbroken, te zijn hervat.
Verklaring van de Voorzitter
Mevrouw de Voorzitter, ik ben u bijzonder dankbaar voor uw woorden van medeleven en medelijden na deze vreselijke ramp. Het waren voornamelijk jongeren die vol verwachting in de trein waren gestapt.
Ze verheugden zich op een vrolijke dag, op een heerlijke dag. Een tragische dood, een vreselijke dood wachtte hen.
Ik weet niet of nog iemand anders over deze ramp wil spreken, maar ik wil u in ieder geval namens veel afgevaardigden, en zeker namens mijn fractie en mijn delegatie, bedanken.
Mevrouw de Voorzitter, na uw heldere en gevoelige woorden wil ik aankondigen dat we van mening zijn dat we dit onderwerp niet meer in het actualiteitendebat hoeven te behandelen.
Ik hoop dat iedereen daar begrip voor heeft.
Mevrouw de Voorzitter, namens mijn delegatie wil ik mijn bijzondere dank uitspreken voor uw woorden van medeleven, die u na de ramp op de Kitzsteinhorn namens het Europees Parlement heeft gericht tot Bondspresident Klestil, Bondskanselier Schüssel en daardoor ook tot het hele Oostenrijkse volk.
Ik ben ook dankbaar omdat u de vlag halfstok heeft laten hijsen.
Allemaal samen voelen we de schok en het verdriet, we delen dit leed met de nabestaanden.
We willen ons diepste medeleven met hen betuigen. "De dood is groot.
Wij zijn de zijnen, met lachende mond." Dat heeft de grote Oostenrijkse dichter Rainer Maria Rilke eens geschreven.
Deze vlammenzee in een kabeltrein die als bijzonder veilig werd beschouwd, en die de passagiers naar één van de mooiste landschappen in de Oostenrijkse Alpen vervoert, beheerst al onze gedachten. Onze bereidheid om de pijn en het verdriet met elkaar te delen wordt voor ons allen tot troost.
Daarom lijkt het me gepast dat we een minuut van stilte hebben gewijd aan de slachtoffers, die niet alleen uit mijn land kwamen, maar ook uit veel andere landen in Europa en daarbuiten. Ook ik ben van mening dat een resolutie hierover niet zinvol zou zijn.
Goedkeuring van de notulen van de vorige vergadering
De notulen van de vergadering van vrijdag 27 oktober zijn rondgedeeld.
Geen bezwaren?
Mevrouw de Voorzitter, in de notulen van 27 oktober wordt melding gemaakt van onze beslissing om een resolutie aan te nemen inzake de Italiaanse "lettori" , en we waren zeer dankbaar dat het Huis daar met zo' n grote meerderheid achterstond.
Ik vind dat de leden van het Parlement moeten weten dat de voorzitter van de vereniging van "lettori" intussen vorige week in zijn klaslokaal een bezoek heeft gekregen van de anti-terreurbrigade die kwam controleren of hij misschien niet van plan was een gewelddadige demonstratie te organiseren tegen de minister van Onderwijs.
Dat kun je toch moeilijk een positieve reactie noemen op de door ons aangenomen resolutie.
(De notulen worden goedgekeurd)
Regeling van de werkzaamheden
Aan de orde is de definitieve ontwerpagenda zoals die door de Conferentie van voorzitters op donderdag 9 november is vastgesteld, overeenkomstig artikel 110 van het Reglement.
a) Vergaderingen van 13 tot en met 17 november 2000 Maandag
Ten aanzien van het verslag van de heer Ceyhun, namens de Commissie vrijheden en rechten van de burger, justitie en binnenlandse zaken, heb ik twee verzoeken ontvangen: een verzoek van de Fractie van de Europese Sociaal-Democraten om het verslag terug te verwijzen naar de commissie en een verzoek van de Fractie De Groenen/Europese Vrije Alliantie om het verslag uit te stellen tot een volgende vergaderperiode.
Ik geef het woord aan de heer Ceyhun, die spreekt als rapporteur en namens de Fractie van de Europese Sociaal-Democraten.
Mevrouw de Voorzitter, ik wil ook namens mijn fractie aankondigen dat het eigenlijk verstandig zou zijn om dit verslag op basis van artikel 144 van het Reglement terug te verwijzen naar de bevoegde commissie. Ik heb namelijk net een verslag voorbereid, maar daarna heb ik gehoord dat de Raad een aantal plannen voor dit onderwerp heeft.
We hebben dat niet op tijd te horen gekregen, en daarom zou het verstandiger zijn om te wachten op de wetsontwerpen. We leveren beter werk als we het probleem pas dan in het Parlement behandelen.
Daarom stel ik voor om het nu niet te behandelen, maar het terug te verwijzen naar de Commissie vrijheden en rechten van de burger, justitie en binnenlandse zaken. Daar kan deze kwestie zeker goed worden geregeld.
Het is dus zeer duidelijk : de rapporteur beveelt terugverwijzing naar de commissie aan.
Hij sprak eveneens namens de Fractie van de Europese Sociaal-Democraten, die het verzoek heeft ingediend.
Wenst iemand over dit verzoek om terugverwijzing naar de commissie te spreken?
Mevrouw de Voorzitter, het verslag van collega Ceyhun is zeer belangrijk en ook wij hebben gehoord dat de Raad enkele nieuwe plannen met betrekking tot dit onderwerp heeft.
Ik steun het voorstel van de heer Ceyhun en ik zou zeer dankbaar zijn als de Raad duidelijk zou kunnen maken of hij werkelijk van plan is een nieuw voorstel daarover te doen.
U wenst dus wel degelijk de terugverwijzing naar de commissie.
Wil iemand zich uitspreken tegen dit verzoek?
Mevrouw de Voorzitter, de Raad wist volgens mij al geruime tijd dat wij dit onderwerp behandelden.
Het lijkt me vanuit institutioneel oogpunt op z' n minst incorrect dat de Raad op het nippertje heeft besloten een ander standpunt in te nemen en ons daarvan tot het laatste moment in onwetendheid heeft gelaten, zodat iemand zich geroepen zou voelen om terugverwijzing te vragen.
Wij hebben ons werk gedaan en ik denk dat het afgerond moet worden, ongeacht het standpunt van de Raad.
We zijn geen slaafse nalopers van de Raad: wij hebben onze institutionele autonomie en ik denk dus dat deze terugverwijzing volstrekt onnodig is.
Mevrouw de Voorzitter, ik vraag het woord voor een motie van orde, niet over de agenda maar over de stemming.
Ik stel voor dat we woensdag om 11.30 uur als eerste over de mondelinge vragen over de Euro-mediterrane conferentie stemmen. Zoals u weet wordt de conferentie diezelfde middag om 18.00 uur in Marseille geopend.
Omdat de stemming veel tijd in beslag zal nemen en bovendien onderbroken zal worden door de plechtige vergadering met president Kostunica en enkelen van ons moeten vertrekken om bij de opening van de conferentie in Marseille aanwezig te kunnen zijn, zouden we als eerste kunnen stemmen over de mondelinge vragen en daarna over alle andere verslagen.
Dat zou gemakkelijker zijn. Het gaat er dus alleen om de stemming naar voren te halen.
Mevrouw de Voorzitter, geachte collega's, onze fractie vindt deze kwestie zo belangrijk dat het actualiteitendebat er volgens ons niet de juiste plaats voor is.
Wij zijn van mening dat we aan deze gebeurtenissen een mondelinge vraag aan de Raad en aan de Commissie moeten wijden. We willen die vraag goed formuleren, zodat de Raad en de Commissie erover kunnen spreken.
Het actualiteitendebat lijkt ons niet het juiste moment om dit onderwerp te behandelen. Daarom stellen we voor om het van de agenda af te voeren.
Dank u wel, mijnheer Poettering.
Wil nog iemand zich uitspreken voor dit verzoek?
De heer Poettering sprak namens de fractie die verzoekt het onderwerp te schrappen.
Wij delen dan ook volledig hun overigens logische bezorgdheid. Daarom zou ik, zoals de voorzitter van mijn fractie al gezegd heeft, de socialistische fractie willen voorstellen ermee akkoord te gaan dit onderwerp op een serieuze en nauwgezette wijze te behandelen in de vorm van een mondelinge vraag aan de Raad en aan de Commissie.
Als dat echter niet de intentie van de indieners van die resolutie mocht zijn en men vanwege gebrek aan ervaring een binnenlandse kwestie in dit Parlement zou willen bespreken, dan doet de Fractie van de Europese Volkspartij natuurlijk niet mee aan dit spelletje. Ik ben er overigens zeker van dat de opstellers van de resolutie zich niet hebben laten leiden door een gebrek aan scrupules, maar dat het hier om een interne kwestie gaat is het afgelopen weekeinde zelfs door de woordvoerder van de socialisten in de Spaanse Tweede Kamer erkend.
Mevrouw de Voorzitter, mijn fractie heeft aandachtig naar dit voorstel geluisterd.
Naar aanleiding van hetgeen de heer Galeote gezegd heeft, moet ik opmerken dat het hier niet om een binnenlandse kwestie gaat. Het is een zaak waarvoor de Commissie bevoegdheden heeft en in het antwoord op de vraag van collega Aparicio over deze materie heeft de Commissie dit bevestigd.
In dat antwoord werd ook gewag gemaakt van het gebrek aan informatie en moeilijkheden vanwege de Britse regering. Wij hebben het dus helemaal niet over een interne zaak, maar over de aanwezigheid van een kernonderzeeër met averij.
Die averij heeft de Royal Navy doen besluiten 11 onderzeeërs te laten aanleggen in Britse havens. Het betreft dus een zaak die op grond van de Verdragen - met inbegrip van het Euratomverdrag - onder de bevoegdheid van de Commissie valt.
Vele burgers kunnen hierdoor getroffen worden of zijn dat al, terwijl er geen enkel rampenplan bestaat. In dat gebied gaat het niet uitsluitend om Spanjaarden, want aan de Costa del Sol verblijven honderdduizenden burgers uit de 15 lidstaten, naast vele buitenlanders uit landen buiten de Unie.
Daarom menen wij dat dit onderwerp een afzonderlijke behandeling verdient.
Als het voorstel van de Europese Volkspartij steun betekent voor het behandelen van deze vraag in de komende plenaire vergadering, dan zouden wij ermee kunnen instemmen. Is het voorstel daarentegen een vertragingsmanoeuvre, dan zijn wij er tegen.
Ik zou daarom de EVP om een formele toezegging willen vragen samen met ons te stemmen voor de behandeling van dit onderwerp als mondelinge vraag aan de Commissie en aan de Raad gedurende de komende vergaderperiode.
Mijnheer, Barón Crespo, ik wil er zeker van zijn dat ik u goed begrijp.
Ik heb een voorstel van de PPE-fractie om dit punt uit het actualiteitendebat te schrappen, dat zojuist mondeling is toegelicht door de heer Poettering en de heer Galeote.
Als ik u goed heb begrepen, mijnheer Báron Crespo, heb ik het idee dat u zich aansluit bij die motivering.
Bent u ervoor dit punt te schrappen?
Mevrouw de Voorzitter, mijn fractie zou er voor zijn die vraag in de agenda van december op te nemen.
Wij gaan echter niet akkoord met uitstel van dit onderwerp tot sint-juttemis door het deze week te schrappen.
Ja, natuurlijk, maar laten we zeggen dat we het formeel gezien uit het actualiteitendebat schrappen.
Maar we zijn het erover eens het op de agenda te zetten, zoals u zei.
Klopt dat, mijnheer Poettering?
Mevrouw de Voorzitter, het is verdrietig maar zeer verhelderend om van de Spaanse minister van Binnenlandse Zaken, de heer Mayor Oreja, te vernemen dat het geen zin heeft te praten met de Baskische nationalisten, zelfs als er in de toekomst een nieuw staakt-het-vuren zou komen.
Deze verklaring strookt duidelijk niet met het standpunt van onze Spaanse collega' s hier in dit Parlement, die stellen dat in het Koninkrijk Spanje elke politieke partij zijn ideeën, welke dat ook mogen zijn, kan verdedigen, met slechts één grondbeginsel: geen geweld.
Kan het Parlement deze weigering om een dialoog aan te gaan, ondersteunen?
Kan dit Parlement de deur naar politieke oplossingen sluiten?
Kan dit Parlement de deur sluiten naar een democratische toekomst voor Baskenland in Europa?
Ik zou graag willen dat de moties van orde echt moties van orde zijn en ik zou u dankbaar zijn indien u om te beginnen, zoals dat overigens voorzien is door het Reglement, het artikel van het Reglement aangeeft waarop deze motie van orde gebaseerd is.
Mevrouw de Voorzitter, ik wil uw aandacht vestigen op een schriftelijke verklaring van collega Ebner.
Hij stelt voor de vogelrichtlijn zo te wijzigen dat er meer rekening wordt gehouden met het subsidiariteitsbeginsel.
Ik wil u en alle collega's ervoor waarschuwen dat die verklaring wordt gepresenteerd als zou ze gunstig zijn voor vogels en de belangen van de vogels zou behartigen. Ik kan u echter vertellen dat dat niet zo is, ze zal de positie van de trekvogels in de Europese Unie juist verzwakken.
Ik vraag u allen in ieder geval goed te beseffen wat u ondertekent, als u het verzoekschrift ondertekent.
Ik sta volledig achter de strekking van de brief die collega Dorette Corbey over dit onderwerp heeft geschreven en aan de collega's heeft gestuurd: geen misleidende reclame voor de schriftelijke verklaring!
Mevrouw de Voorzitter, enige tijd geleden hebben wij in dit Parlement gesproken over de kwestie van de sancties tegen Irak.
Ik ben bijzonder verheugd dat de Britse liberalen hebben besloten om op te roepen tot een herziening van die sancties.
Twee weken geleden ben ik naar Irak gevlogen, via het Turks luchtruim naar Bagdad, voor een humanitaire missie.
In de zes maanden sinds mijn vorige bezoek is de situatie nog verder verslechterd.
Volgens UNICEF sterven er elke maand 5000 kinderen.
De Commissie zou deze kwestie hier in dit Parlement moeten komen bespreken.
Het conflict in het Midden Oosten valt op geen enkele manier aan deze kinderen toe te rekenen.
De Commissie heeft slaafs het Brits-Amerikaanse standpunt overgenomen, terwijl de Verenigde Staten, de Britten en de Turken de bombardementen in het zuiden van Irak voortzetten.
Mevrouw de Voorzitter, ik wil graag dat u de Commissie verzoekt om een verklaring af te leggen over de kwestie van de sancties.
Mevrouw de Voorzitter, een motie van orde.
Ik had aangegeven het woord te willen voeren voordat u de discussie over de agenda zou afsluiten.
Mag ik u verzoeken om deze week een verklaring van de Commissie te bespreken over de beslissing van de Britse overheid om een discriminerende heffing in te voeren voor niet-Britse vervoersondernemingen?
Ik behoef u, noch het Parlement, eraan te herinneren dat dit volledig indruist tegen de verdragen, die een onbelemmerde toegang tot de interne markt waarborgen.
Het druist eveneens in tegen richtlijn 99/62/EG die bepaalt dat, en ik citeer: "de gebruiksrechten en tolgelden worden geheven zonder directe of indirecte discriminatie op grond van de nationaliteit van de vervoersonderneming of van de herkomst of de bestemming van het voertuig" .
Dit heeft een bijzonder nadelige weerslag op de Ierse handel.
70 procent van de Ierse vrachtauto' s, van de Ierse vervoersondernemingen, moet naar het Verenigd Koninkrijk, of via de Britse landbrug naar Europa.
Ik zou hier graag een verklaring van de Commissie over horen, en een beroep willen doen op de Commissie gebruik te maken van haar bevoegdheden om de vrijheden van de interne markt te handhaven, en om toe te zien op naleving van richtlijn 99/62/EG waar ik zojuist naar verwees.
Voordat de Britse autoriteiten de voorgestelde wijzigingen ten uitvoer leggen moeten wij hier met spoed een debat over voeren en moet de Commissie heel duidelijk aangeven wat de wet voorschrijft op dit gebied.
Mevrouw Doyle, ik heb u wat meer tijd gegund, omdat uw opmerking geen motie van orde was.
Zij viel in het kader van de agenda en het spijt me zeer dat ik er niet over gewaarschuwd ben.
Ik denk dat de Commissie uw verzoek goed begrepen heeft - commissaris Vitorino bevestigt mij dat.
Er zal een gunstig gevolg aan worden gegeven.
Mevrouw de Voorzitter, met betrekking tot de functionering van het Parlement en de veiligheid van de afgevaardigden wil ik het volgende opmerken. Tijdens de vorige vergaderperiode, op woensdagavond om precies te zijn, is de heer Mario Mantovani, afgevaardigde van de PPE en collega van Forza Italia, uitgegleden op de trap en heeft hij zijn linkervoet gebroken toen hij met zijn koffers een taxi van het Parlement wilde nemen.
Hij is gebleven tot de stemming van donderdagmorgen, daarna is zijn voet in het gips gezet en nu kan hij voor 60 dagen niet meer aan onze werkzaamheden deelnemen.
Als vertegenwoordiger van pensioengerechtigden zou ik het als een goed teken op kunnen vatten dat er invaliden zijn: dat betekent immers een extra gepensioneerde, maar aan de andere kant hecht ik aan de veiligheid van de afgevaardigden.
Mijn vraag aan u is dus wanneer er liften of roltrappen zullen worden geïnstalleerd, zodat we na onze werkzaamheden veilig de auto kunnen nemen.
Mevrouw de Voorzitter, ik wil het Parlement graag inlichten over een verontrustend initiatief dat de regionale regering van Latium in Italië de vorige week genomen heeft.
Deze heeft namelijk een commissie ingesteld voor de controle van geschiedenisboeken in de scholen.
De commissie moet controleren in hoeverre deze schoolboeken door marxistische standpunten waardeloos geworden zijn, zoals de neo-fascisten die in Latium de regering vormen zeggen.
Deze boeken vertellen echter alleen maar de geschiedenis van Italië, van de Tweede Wereldoorlog, het nazisme en het fascisme, met als uitgangspunt natuurlijk dat de waarden waarvoor het verzet en de antifascisten gestreden hebben niet op hetzelfde plan staan als de ideeën van Hitler en Mussolini.
Dit is een ernstige zaak die kan leiden tot de invoer van censuur in Italië, op dit moment alleen van schoolboeken maar wie weet binnenkort ook van ander drukwerk.
Aangezien de zogenaamde liberale partijen, ook in Europa, steeds vaker samenwerking zoeken met door xenofobe, racistische en autoritaire denkbeelden geïnspireerde bewegingen, is dit niet alleen gevaarlijk voor Italië, maar ook een signaal voor heel Europa.
Ik verzoek de collega' s een petitie te tekenen die ik nu laat rondgaan en die ook door andere Europese intellectuelen is getekend.
Wederzijdse rechtshulp
Aan de orde is het gecombineerd debat over de volgende verslagen:
(A5-0313/2000) van de heer Marinho namens de Commissie vrijheden en rechten van de burger, justitie en binnenlandse zaken over het initiatief van de Franse Republiek met het oog op de aanneming van een kaderbesluit van de Raad inzake het witwassen van geld, de identificatie, opsporing, bevriezing, inbeslagneming en confiscatie van hulpmiddelen en van de opbrengsten van misdrijven (10232/2000 - C5-0393/2000 - 2000/0814(CNS)),
(A5-0312/2000) van mevrouw Karamanou namens de Commissie vrijheden en rechten van de burger, justitie en binnenlandse zaken over het initiatief van de Portugese Republiek met het oog op de aanneming van een akte van de Raad, houdende opstelling, op grond van artikel 43, lid 1, van de Overeenkomst tot oprichting van een Europese Politiedienst (Europol-Overeenkomst), van een protocol tot wijziging van artikel 2 en de bijlage bij die Overeenkomst (9426/2000 - C5-0359/2000 - 2000/0809(CNS)),
(A5-0314/2000) van mevrouw Roure namens de Commissie vrijheden en rechten van de burger, justitie en binnenlandse zaken over het initiatief van de Franse Republiek met het oog op de aanneming van een overeenkomst betreffende de verbetering van de wederzijdse rechtshulp in strafzaken, in het bijzonder op het gebied van de bestrijding van de georganiseerde criminaliteit, het witwassen van de opbrengst van misdrijven en de financiële criminaliteit (10213/2000 - C5-0394/2000 - 2000/0815(CNS)).
Mevrouw de Voorzitter, de strijd tegen de financiële criminaliteit - en met name de bestrijding van het witwassen van geld - komt in de vergadering van vandaag bij meerdere agendapunten aan bod. Dat is de weerslag van het politieke belang dat de Unie hecht aan rechtsinstrumenten om de ruimte van vrijheid, veiligheid en rechtvaardigheid te realiseren.
Na de totstandkoming van de interne markt en de daarmee gepaard gaande liberalisering van het kapitaalverkeer en de financiële diensten, maakt de Unie nu werk van de strijd tegen het witwassen van geld.
Aan het complexe misdrijf van het witwassen gaat een ander hoofdmisdrijf vooraf, waarvan men het illegaal verkregen gewin in de normale, reguliere economie wenst te recycleren.
Het witwassen van geld is de eindbestemming van de internationale criminaliteit. De internationale misdaad vloeit voort uit de mondialisering van de economie en de geleidelijke liberalisering van de handel en, zoals in de conclusies van Tampere staat, vormt de internationale misdaad de kern van de georganiseerde criminaliteit.
Het geld dat men wil witwassen is vaak afkomstig van drugshandel en tegenwoordig bestaat er brede overeenstemming over het feit dat het witwassen bestreden moet worden door de illegale opbrengst van het hoofdmisdrijf in beslag te nemen.
Als men niet tijdig ingrijpt, neemt die illegale opbrengst later de gedaante aan van een respectabele verrijking. Alleen door internationale samenwerking kan deze strijd doeltreffend zijn en dat betekent voor de Unie justitiële samenwerking tussen alle lidstaten bij de bestrijding van de internationale criminaliteit.
In dit verslag wordt nadrukkelijk positief gereageerd op de maatregelen die het Frans voorzitterschap voorstelt. Net zoals het Portugees voorzitterschap eerder dit jaar gaat het huidige voorzitterschap door met initiatieven voor de onderlinge aanpassing van de wetgeving op basis van de resultaten van de Europese Raad van Tampere en ter uitvoering van het Verdrag van Amsterdam.
Verder mogen wij natuurlijk zowel de grote inzet van de Commissie op dit terrein als de helderheid van geest van commissaris António Vitorino niet vergeten.
Het kaderbesluit dat ik in mijn verslag behandel verplicht de lidstaten een gemeenschappelijk resultaat te bereiken, terwijl in de verslagen van mevrouw Karamanou en mevrouw Roure respectievelijk de uitbreiding van de onderzoeksbevoegdheid van Europol tot het witwassen van geld en de verbetering van de wederzijdse rechtshulp door een overeenkomst aan bod komen. De drie initiatieven die wij vandaag behandelen zijn in die zin dan ook onderling coherent.
Mevrouw de Voorzitter, wij zitten dan ook op de goede weg naar een breed juridisch kader dat doeltreffend genoeg is om op zijn minst dit misdrijf te kunnen insluiten. Natuurlijk spreek ik in mijn verslag steun uit voor de belangrijkste doelen van het kaderbesluit.
De daarin vervatte voorstellen zijn erop gericht de lidstaten in staat te stellen de opbrengst van het hoofdmisdrijf te confisqueren. Tegelijkertijd worden de lidstaten ertoe verplicht misdrijven waarbij het witwassen van geld in het geding is te vervolgen en te bestraffen, zonder gebruik te kunnen maken van de voorbehouden van de vroegere rechtsinstrumenten.
Die oude rechtsvoorschriften maakten het de criminelen gemakkelijk een spelletje te spelen met de wet en hele economieën te controleren. Ook steunen wij het bindend karakter van het kaderbesluit, zodat aan de ene kant de lidstaten verplicht zijn hun wetgeving aan te passen aan het gemeenschappelijk resultaat en diezelfde lidstaten aan de andere kant onderworpen zijn aan de controle van het Hof van Justitie.
In het verslag worden echter ook kritische kanttekeningen geplaatst bij het Franse voorstel.
Waarom wordt slechts een gedeelte van het eerdere gemeenschappelijke optreden in wetgeving omgezet en is er niet direct gekozen voor het omzetten van het gehele optreden in het kaderbesluit, zoals ik heb toegelicht bij de amendementen 9, 12, 13 en 14? Door het andere karakter van dat gemeenschappelijke optreden krijgen wij nu een mengvorm van zwakke en sterke regelgeving en wordt de broosheid van het gemeenschappelijk optreden geconsolideerd.
Wij zijn het er ook niet mee eens dat het jachtmaken op en het confisqueren van bezittingen beperkt moet blijven tot de gevallen waarin er sprake is van een ernstig hoofdmisdrijf.
Dat zou een enorme gerechtelijke lacune inhouden, die op geen enkele manier te rechtvaardigen valt. Een hele reeks misdrijven zou dan niet vervolgd worden en om dat te voorkomen zijn de amendementen 4, 5, 6, 7 en 8 ingediend.
Ik wil nogmaals mijn waardering uitspreken voor de initiatieven die de Franse en de Portugese regering genomen hebben in het kader van de ruimere mogelijkheden die het Verdrag van Amsterdam toch wel degelijk biedt.
Laten wij eerlijk zijn: de Commissie heeft die ruimere mogelijkheden heel goed weten te benutten.
Het is jammer dat dit nog geen prioriteit is bij de hervorming van de Verdragen, daar de huidige IGC volledig in de ban is van de maten en gewichten van de lidstaten ...
Maar wij menen dat de burgers binnenkort deze nieuwe dimensie van Europa zullen weten op te leggen; zij zullen een herziening van de Verdragen afdwingen die spoort met hun ware belangen.
Wij geloven ook dat die herziening daadwerkelijk zal worden gerealiseerd uit naam van vrijheid, veiligheid en rechtvaardigheid.
Mevrouw de Voorzitter, als voorzitter van de Commissie vrijheden en rechten van de burger, justitie en binnenlandse zaken zal ik het verslag van mevrouw Karamanou presenteren.
Helaas is mevrouw Karamanou niet in staat om hier vanavond aanwezig te zijn, maar ik vind het terecht dat er over haar verslag wordt gedebatteerd vlak na het zojuist behandelde uitstekende verslag van de heer Marinho.
De Republiek Portugal heeft een ontwerpprotocol voorgelegd ter amendering van artikel 2 van de Overeenkomst tot oprichting van een Europese politiedienst, Europol.
Dit Portugese initiatief is bedoeld om de bevoegdheden van Europol uit te breiden en een algemeen kader te creëren voor de bevoegdheden van Europol aangaande het witwassen van geld.
Uiteraard is de bestrijding van het witwassen van geld een van de belangrijkste prioriteiten van de Unie, zoals terecht werd aangegeven op de Top van Tampere vorig jaar.
Als men in overweging neemt dat het witwassen van geld de kern vormt van de georganiseerde criminaliteit, met name de handel in verdovende middelen die zo' n grote bedreiging vormt voor de volksgezondheid en de openbare veiligheid, kan men niet anders dan de voorgestelde maatregel onderschrijven.
Verklaringen moeten worden gevolgd door concrete stappen om de opbrengst van misdadige activiteiten op te sporen, te bevriezen, in beslag te nemen en te confisqueren.
Het voorgestelde protocol zou moeten worden gezien als een noodzakelijke maatregel binnen een Europese strategie voor politiesamenwerking op het gebied van het witwassen van geld.
Maar gezien de urgentie van de problematiek streeft de rapporteur er in het door haar voorgestelde amendement 6 naar om dit protocol zo snel mogelijk goedgekeurd te krijgen, en dat wil volgens artikel 34, lid 2, sub d) van het Verdrag betreffende de Europese Unie zeggen, zodra een meerderheid van de lidstaten kennis heeft gegeven van hun goedkeuring.
De commissie waarvan ik de eer heb voorzitter te zijn, heeft het verslag van mevrouw Karamanou praktisch met eenparigheid van stemmen goedgekeurd.
Hoewel wij het Portugese initiatief van harte toejuichen, blijven wij toch aandringen op een veel ruimere herziening van de Europol-overeenkomst, met name op mechanismen die zowel de democratische verantwoording van als de juridische controle op Europol kunnen verzekeren.
Laat ik even in het kort nader op die twee punten ingaan.
Betreffende de democratische verantwoording neem ik nota van het feit dat op dit moment artikel 39 van de Europol-overeenkomst vereist dat het Europees Parlement slechts wordt geraadpleegd over een jaarverslag.
Dat is absoluut onaanvaardbaar, en het Parlement heeft in het recente verleden, met name tijdens de bespreking van de verslagen Nassauer en Cederschiöld, al een aantal keren verzocht om wijziging van de Europol-overeenkomst, om een werkelijk democratische controle op deze dienst te garanderen.
Om als Parlement een dergelijke democratische controle te kunnen uitoefenen moet Europol, net zoals bijvoorbeeld de ECB, de ombudsman en andere Europese instellingen, verslag uitbrengen over zijn activiteiten tijdens een jaarlijkse gedachtewisseling.
De directeur van Europol zou voor de bevoegde commissies van het Parlement moeten verschijnen als de omstandigheden dat vereisen.
Bovendien zou het Parlement vertegenwoordigd moeten zijn in de Raad van Bestuur van Europol en mee moeten kunnen beslissen over de keuze van de directeur van de dienst.
Deze verzoeken staan in amendementen 2 en 4 van het verslag van mevrouw Karamanou.
Voor wat betreft de juridische verantwoording lijkt het ons eveneens onaanvaardbaar dat mogelijke geschillen of conflicten tussen lidstaten, of tussen Europol en lidstaten, niet kunnen worden voorgelegd aan het Hof van Justitie, ondanks de bepalingen van artikel 35 van het Verdrag, waarin nu juist wordt verwezen naar zaken die te maken hebben met politiële en gerechtelijke samenwerking bij misdrijven.
Deze tegenspraak botst met democratische waarden, met name inzake mensenrechten, en vooral op het gebied van gegevensbescherming.
Een dergelijk gebrek aan rechterlijke controle op Europol is juist ook zo gevaarlijk omdat Europol hoe langer hoe meer verantwoordelijkheden lijkt te krijgen, en dit punt is terug te vinden in amendement 5 van mevrouw Karamanou.
Afrondend kan ik zeggen dat het Parlement het Portugese initiatief op aandachtige en positieve wijze heeft bestudeerd, maar dat wij ontevreden zijn over de beperkte reikwijdte van de voorgestelde herziening van de Europol-overeenkomst.
Tegenover de uitdaging van een internationaal georganiseerde criminaliteit moet het Europees Parlement in staat zijn de burgers van de Unie doeltreffend te vertegenwoordigen, en om die reden moeten wij dan ook volledig op de hoogte worden gehouden van en betrokken worden bij de activiteiten, de programma' s, de efficiëntie, de methoden en de middelen van Europol.
Ik ben mij zeer wel bewust van het feit dat het Parlement over deze kwestie slechts geraadpleegd wordt.
Desalniettemin doen wij een dringend beroep op het Frans voorzitterschap, dat zich zo vastberaden heeft ingezet voor de bestrijding van het witwassen van geld, om rekening te houden met onze eisen.
Het opbouwen van een Europese ruimte van vrijheid, veiligheid en rechtvaardigheid kan niet in handen blijven van een gespecialiseerde dienst die uitsluitend onder controle staat van de nationale overheden.
Dit is een belangrijk domein voor Europese integratie, en het Europees Parlement staat klaar om te helpen bij de beleidsvorming op dit gebied, maar moet daar dan wel naar behoren bij betrokken worden.
rapporteur. (FR) Mevrouw de Voorzitter, de georganiseerde criminaliteit heeft zich de afgelopen jaren beter georganiseerd en is in omvang toegenomen.
We kunnen vaststellen dat het met name door de mondialisering gemakkelijker is geworden zwart geld wit te wassen en aan vervolging te ontkomen.
Volgens cijfers van de Verenigde Naties beloopt de omvang van via witwasoperaties weer in omloop gebrachte kapitalen jaarlijks een bedrag van 1000 miljard dollar.
Het witwassen van geld is een moeilijk op te sporen vorm van misdaad en de zware criminaliteit grijpt alle mogelijkheden aan die door de verschillende wetgevingen geboden worden.
Deze criminele praktijken kunnen derhalve alleen doeltreffend worden bestreden op basis van internationale politiële en justitiële samenwerking.
Op Europees niveau heeft de wederzijdse rechtshulp in strafzaken al geleid tot de goedkeuring van diverse teksten zoals het Verdrag van de Raad van Europa van 20 april 1959 en zeer onlangs de Europese overeenkomst van 29 mei 2000, waarvoor onze collega de heer Di Pietro overigens rapporteur was.
Wat betreft de bestrijding van witwassen van geld kan nog gewezen worden op de onlangs gewijzigde richtlijn van de Raad van 10 juni 1991, waarvoor onze collega de heer Lehne rapporteur was.
Het initiatief van het Franse voorzitterschap dat we vandaag behandelen, beoogt de verbetering van diverse instrumenten die verband houden met de strafrechtelijke samenwerking en met name van de beide algemene verdragen die hierboven zijn genoemd, in het bijzonder op het terrein van de bestrijding van het witwassen van geld.
Het voorgestelde verdrag verbetert de vorige teksten en die verbeteringen zijn welkom.
Dankzij artikel 2 van het ontwerpverdrag kunnen de lidstaten geen huiszoekingen of inbeslagnemingen meer weigeren door een beroep te doen op de voorbehouden die in artikel 5 van het verdrag van 1959 staan vermeld.
Om de onderzoeken te vergemakkelijken moeten lidstaten volgens artikel 4 gepaste maatregelen nemen om de inbreng en het veilig opbergen van gegevens over het bestaan, de locatie en de bewegingen van opbrengsten van overtredingen te bevorderen en volgens artikel 5 moeten de lidstaten bankinformatie verschaffen.
Door artikel 6 kunnen de aanvullende verzoeken om rechtshulp worden uitgebreid en dankzij artikel 7 zijn fiscale uitzonderingen niet meer aanvaardbaar als grond voor weigering van wederzijdse rechtshulp.
Over het geheel genomen verdienen de maatregelen in deze ontwerpovereenkomst onze steun.
Zij sluiten aan bij de wens van de Europese Raad van Tampere om de strijd aan te binden tegen het witwassen van geld, dat de kern vormt van de georganiseerde criminaliteit en dat overal moet worden uitgebannen.
Mij leek het dat er nog wel een paar verbeteringen voor te stellen waren en dat is het onderwerp van mijn verslag.
Artikel 3 behelst de niet-inroepbaarheid van het bank- en handelsgeheim bij verzoeken om wederzijdse rechtshulp.
Het lijkt mij onontbeerlijk deze niet-inroepbaarheid uit te breiden tot handelsactiviteiten en het verstrekken van financieel advies door raadslieden en leden van gereglementeerde juridische beroepsgroepen, die vanwege hun aard niet aan het beroepsgeheim zijn onderworpen.
Anderzijds worden in artikel 8 van de ontwerpovereenkomst de motieven voor weigering van wederzijdse rechtshulp door de aangezochte lidstaat beperkt. Dat is een stap vooruit.
Om te voorkomen dat de wederzijdse rechtshulp aan betekenis inboet op een terrein waarop een Europese justitiële samenwerking alleen zinvol is indien die snel tot stand komt, lijkt het me niettemin wenselijk dat de aangezochte lidstaat een maximum termijn van twee maanden wordt gegund om zijn antwoord kenbaar te maken.
In artikel 9 wordt de lidstaten gevraagd op nationaal niveau geïntegreerde multidisciplinaire teams in te stellen om de doelmatigheid van de onderzoeken te vergroten en uitwisseling van informatie te bevorderen.
Ik stel voor een samenwerkingscel tussen deze multidisciplinaire teams op te richten.
Deze cel zou de gegevensuitwisseling tussen de betrokken overheden van de lidstaten kunnen vergemakkelijken en de keuze en de toepassing van de beste methoden kunnen bevorderen.
Deze voorstellen beogen alleen een zo doeltreffend mogelijke wederzijdse rechtshulp te bewerkstelligen, waarmee we het hoofd kunnen bieden aan de uitdagingen van de georganiseerde criminaliteit en vooral het witwassen van geld.
Mevrouw de Voorzitter, dames en heren, mijn taak is relatief eenvoudig: ik kan als rapporteur voor advies namens de juridische commissie over het voorstel van het Portugese voorzitterschap inzake de rol van Europol bij de bestrijding van het witwassen van geld alleen maar zeggen: het is een goed voorstel.
Daarom hebben we maar heel, heel weinig amendementen ingediend.
Alle Europese instellingen, en dus ook het Parlement, zijn het er in hoge mate over eens dat we alles in het werk moeten stellen wat maar mogelijk en zinvol is - en daarover hebben andere sprekers voor mij al het nodige gezegd - om het witwassen van geld aan te pakken.
Nu ik echter toch het woord voer over de bestrijding van het witwassen van geld, zou ik toch wat kritiek willen spuien.
Deze kritiek heeft eigenlijk helemaal niets te maken met het onderwerp dat ter discussie staat, namelijk het resultaat van het politiek overleg in de Raad over de tweede richtlijn over de bestrijding van het witwassen van geld.
Het Europees Parlement heeft van begin af aan geprobeerd om nauw met de Raad samen te werken.
Ik kan alleen maar zeggen dat wat er uiteindelijk uit de bus is gekomen weliswaar een fraaie show van de Raad was, maar dat de meeste amendementen die wij hadden ingediend, en waar een overgrote meerderheid van de leden voor had gestemd, niet zijn overgenomen.
Ik kan alleen maar zeggen dat het de schuld van de Raad is, en niet van het Parlement, als het idee van de bestrijding van het witwassen van geld daardoor aangetast wordt.
Eigenlijk zijn de regels die vroeger waren bedacht voor de banken en de sector van de financiële dienstverlening overgenomen voor de vrije beroepen, hoewel ze daar helemaal niet passen. Daarbij wist de Raad dat een intensieve tweede lezing in het Europees Parlement en uiteindelijk een bemiddelingsprocedure daardoor onvermijdelijk zouden worden.
Het gaat tenslotte niet om de privileges van advocaten of andere vrije beroepen.
Het gaat om grondrechten.
Het gaat om niet meer en niet minder dan de mogelijkheid voor een burger die juridisch advies wil inwinnen of de hulp van een rechtbank wil inroepen, om een advocaat te nemen die hij vertrouwt, zonder dat die meteen aan de officier van Justitie moet doorvertellen wat hij te horen heeft gekregen.
Dat staat ook in het Handvest van de grondrechten.
Dat is een grondrecht, daarmee mag niet de hand worden gelicht.
Dat geldt voor alle vormen van juridisch advies.
Daarom ben ik heel dankbaar voor de compromistekst die onze commissie voor het verslag Roure heeft bedacht. Daaruit blijkt namelijk duidelijk dat de klassieke bescherming van dit grondrecht moet worden gegarandeerd.
Ik wil echter ook heel duidelijk zeggen dat deze bescherming natuurlijk niet geldt wanneer een advocaat hetzelfde doet als een bank of een financieel adviseur.
Het gaat om juridisch advies, om de vertegenwoordiging voor een rechtbank.
Daar moeten de grondrechten worden gegarandeerd.
Ik heb al gezegd dat ik deze voorstellen daarom steun. Tegelijkertijd wil ik de Raad echter alvast waarschuwen: er komt een hard gevecht over het gemeenschappelijk standpunt over de tweede richtlijn inzake de bestrijding van het witwassen van geld.
Mevrouw de Voorzitter, dit is mijns inziens een uiterst belangrijk debat. Hierin gaan wij immers na hoe wij orde op zaken kunnen stellen in eigen huis.
Ik wil allereerst de heer Marinho bedanken voor zijn werk. De bestrijding van de economische criminaliteit moet ondersteund en met de grootst mogelijk aandacht behandeld worden.
Dit is, mevrouw de Voorzitter, geachte collega' s, een uiterst gecompliceerd vraagstuk. Hierbij zijn wij geconfronteerd met enerzijds pogingen tot legalisatie van uit illegale activiteiten verkregen inkomsten, een waar labyrint, en anderzijds een hele reeks andere misdrijven die juist de bron zijn van illegale inkomsten.
Mijns inziens zijn de huidige Europese samenlevingen volledig in de greep van de georganiseerde criminaliteit, in welke vorm dan ook.
De economische misdrijven, en meer concreet het vandaag aan de orde zijnde thema, vormen waarschijnlijk de kern van de georganiseerde criminaliteit waaronder Europa gebukt gaat.
Het in het verslag van de heer Marinho behandeld initiatief van het Frans voorzitterschap gaat zeer zeker de goede kant uit, maar de inspanning die de heer Marinho zelf heeft ondernomen met zijn aandringen op strengere regels is eveneens zeer belangrijk.
Als wij spijkers met koppen willen slaan in de bestrijding van dergelijke misdrijven, moeten wij de juiste instrumenten hebben, en het beste instrument is mijns inziens de verbetering van de justitiële samenwerking.
Bij het lezen van de motiveringen van de door de heer Marinho ingediende amendementen werd mijn aandacht getrokken door een specifieke passage.
Daarin staat dat Europa op economisch vlak grote vorderingen heeft gemaakt, en ook op politiek vlak vorderingen maakt, maar - zo staat in de motivering - er helaas nog steeds vijftien interne grenzen zijn voor rechters, procureurs, arresten en procesvoering in het algemeen.
Ik kwam door deze zin tot nadenken, want dit is volgens mij de clou.
Er moeten inderdaad nog veel stappen, nog veel daadwerkelijke stappen worden ondernomen - en daarvoor wil ook ik van harte een lans breken - om te kunnen komen tot justitiële samenwerking op Europees niveau en tot daadwerkelijke bestrijding van onder andere economische misdrijven.
Geachte collega' s, een van de essentiële vraagstukken in de opbouw van de Europese Ruimte voor veiligheid, vrijheid en rechtvaardigheid is met name de justitiële en politiële samenwerking, die ertoe moet leiden dat die ruimte snel efficiënt en concreet wordt voor de burgers.
Hieromtrent hebben onze rapporteurs zowel over het protocol tot wijziging van de Europol-overeenkomst, als over de verbetering van de wederzijdse rechtshulp hun licht laten schijnen.
We kunnen hen alleen maar complimenteren met dat werk.
Maar wij zijn met name bezorgd over de uitbreiding van de bevoegdheden van Europol. We onderschrijven uitdrukkelijk en met klem dat een doelmatige wederzijdse rechtshulp noodzakelijk is, maar hekelen tegelijkertijd de uitwassen waarvan Europol de kiem al in zich draagt.
Europol is namelijk opgericht buiten elke parlementaire of rechterlijke controle. Meer in het algemeen hekelen we het democratisch manco van een Europa dat de staten in de ondoorzichtige sfeer van de intergouvernementele procedures willen blijven houden, waardoor de verplichtingen, de plichten en de controle die uit het algemeen kiesrecht voortvloeien, omzeild worden.
Er kleven verschillende vage aspecten aan Europol: de diplomatieke immuniteit van haar leden, het ontbreken van een definitie van de toegestane middelen en hun grenzen, adviezen over de aanleg van dossiers over personen, de aanleg van dossiers op terreinen die worden beschermd door internationale teksten en mensenrechtenverklaringen, en de bedreiging van de vrijheden die gezien het risico op misbruik en de politieke ontwikkelingen in sommige staten vandaag of morgen kan ontstaan.
Als de "Europese politie" als een geschenk uit de hemel mogelijk zelfcontrole gaat krijgen, zal ze alles in het werk stellen om de drang van het Europees Parlement naar democratische controle in te tomen, gezien de huidige gebreken in de structuur en het gebrek aan wezenlijke eenheid.
Het Portugese initiatief ten aanzien van de Europol-overeenkomst beoogt het Europees Parlement ertoe aan te zetten de veilige weg te kiezen, via de willekeurige aanleg van dossiers over burgers op alle gebieden van het privéleven.
Het witwassen van zwart geld van terroristen en van wapen- en drughandelaars opsporen, de daders vervolgen en veroordelen: ja, natuurlijk!
Maar dat geeft ons niet meer waarborgen ten aanzien van het recht op verweer en de bescherming van de rechten van de burgers.
Daarom pleiten wij in onze amendementen voor versterking van deze rechten en deze vrijheden, voor aanpassing van een instrument, voor respect voor het recht op verweer en erkenning van de bevoegdheid van het Hof van Justitie.
Het is ons niet onbekend dat een artikel van het besluit van de Raad van ministers, dat vreemd genoeg over het hoofd is gezien, stelt dat Europol bepaalt of gegevens over ras, godsdienstige of andersoortige overtuigingen, politieke opvattingen, seksleven of gezondheid in het analysebestand mogen worden opgenomen.
Gaan we nu dus nog langer dralen over de bevoegdheden van Europol, terwijl de democratische controle van de stenen tafelen is geschrapt?
De democratische waarden die ons in deze zaal verenigen, moeten ons in onze daden en werkzaamheden leiden, zodat we van Europa alleen een solidaire en sociale Europese Unie maken en geen politiële en repressieve Europese Unie.
Mijnheer de Voorzitter, allereerst wil ik de rapporteur, de heer Marinho, van harte gelukwensen.
Zijn analyse is mijns inziens absoluut steekhoudend en geeft de weg aan die wij moeten volgen bij de daadwerkelijke bestrijding van het witwassen van "zwart" , of - zoals bepaalde mensen dat noemen - "grijs" geld.
Ik wil eraan herinneren dat bestrijding van witwassen bestrijding betekent van de georganiseerde criminaliteit, dat wil zeggen van drugshandel, vrouwen- en kinderhandel en van nog veel meer verschrikkelijke misdrijven die nefaste gevolgen hebben voor de samenleving en zelfs - dit zeg ik niet zonder enig cynisme - voor de economie, daar men er inmiddels van doordrongen is geraakt dat dit geld de monetaire liquiditeit verhoogt en daardoor de economische beleidsmaatregelen vaak destabiliseert.
Onze rapporteur zegt - en ik ben het roerend met hem eens - dat nu wij, om welke reden dan ook, de grenzen hebben geopend, en dus ook voor de georganiseerde criminaliteit, wij wel gedwongen zijn ook de grenzen te openen voor de autoriteiten, voor justitie en politie, die deze misdaad bestrijden.
Natuurlijk moeten wij met het oog daarop afspraken maken over gemeenschappelijke definities van het begrip "misdaad" , en moeten wij nagaan welke methoden de misdaad gebruikt. Pas dan kunnen wij immers voorkomen dat de misdaad het ene land verlaat om zijn toevlucht te nemen in het andere land.
De redenen daarvoor houden niet alleen verband met de procesvoering. Zoals de heer Marinho reeds zei, en ik ben het met hem eens, is communautarisering de enige weg.
Hij heeft volkomen gelijk, want op die manier bewandelen wij de weg van de parlementaire en democratische controle.
Zelfs indien wij vandaag alles zouden goedkeuren wat men ons voorlegt, blijven er nog talrijke ernstige kwesties onopgelost.
Ik bedoel daar het volgende mee: er zijn momenteel in de Europese Unie lidstaten die vreemde praktijken dulden, of daar, ik zou haast zeggen, zelfs munt uit slaan: off shore-maatschappijen, vreemde bankvoorschriften enzovoort.
Politieke eenwording, politieke controle zou ons eventueel een oplossing kunnen bieden voor dergelijke vraagstukken, voor de herziening en de harmonisatie dus van de rechtsvoorschriften voor deze vraagstukken.
Hiervoor zijn echter institutionele veranderingen nodig, mijnheer de Voorzitter, en die zullen waarschijnlijk ook in Nice geen schijn van kans krijgen.
Ik ben blij met dit debat.
De illegale verkoop van narcotica en andere misdadige activiteiten zoals wapensmokkel leveren jaarlijks miljarden euro' s op, het grootste gedeelte in contanten, en dat moet dan witgewassen worden.
Het is onze taak om de opbrengsten van de georganiseerde criminaliteit op te sporen, te achterhalen, te bevriezen, in beslag te nemen en te confisqueren.
We hebben hier te maken met misdadigers die geen enkel middel schuwen om ontdekking te voorkomen.
Wij leven op voet van oorlog met deze mensen.
Bij dit soort illegaal winstbejag telt een mensenleven niet.
Wij hebben een volledig gecoördineerde benadering nodig.
Misdaad kent geen grenzen.
De wet op opbrengsten uit misdrijven die door mijn regering in Ierland werd geïntroduceerd, is met succes benut door ons bureau dat zich bezighoudt met uit misdaad verkregen activa, om te voorkomen dat personen die zich bezig houden met misdadige activiteiten de vruchten van hun misdrijf kunnen plukken.
Eind vorig jaar had het bureau op basis van die wet eigendommen en waardepapieren in beslag genomen ter waarde van 20 miljoen euro, en had het belastingenvorderingen lopen ten bedrage van meer dan 40 miljoen euro.
De samenwerking tussen de EU-lidstaten en onze wethandhavingsinstanties mag dan al groeiende zijn, de schaal waarop geld wordt witgewassen en fraude wordt gepleegd is zo omvangrijk, dat wij op dit moment nog steeds niet veel meer doen dan lapwerk.
Men schat dat de omvang van het kapitaal dat jaarlijks wordt witgewassen via financiële regelingen zo' n duizend miljard dollar beloopt.
Dit geld zou kunnen worden gebruikt voor onze steden en voor andere sociale doeleinden.
Ik ben blij met dit debat en deze discussie.
Ik wil iets zeggen over het Karamanou-verslag betreffende Europol.
Iedereen die het woord heeft gevoerd was het er over eens dat dit een zeer waardevol initiatief is en dat we kunnen ondersteunen wat er in staat.
Maar zoals veel sprekers reeds opmerkten, is de democratische controle en verantwoording onvoldoende.
De door de commissie voorgestelde en door alle fracties ondersteunde amendementen richten zich met name daarop.
Wij willen dat het Parlement betrokken wordt bij de benoeming van de directeur, en dat er wordt gestemd op basis van een meerderheid, want als de Unie wordt uitgebreid tot 28 lidstaten zal het bijzonder moeilijk worden om iedereen akkoord te laten gaan met de keuze van een bepaalde directeur.
Dus moet het besluit worden genomen met een meerderheid van stemmen - wij stellen een tweederde meerderheid voor. Wij willen eveneens dat het Parlement betrokken wordt bij het ontslag van de directeur, mocht dat ooit noodzakelijk blijken, en ook dan op basis van een tweederde meerderheid.
Wij willen dat het Parlement betrokken wordt bij de Raad van Bestuur.
Wij zouden op die manier de democratische verantwoording en controle enorm kunnen verbeteren.
En wij willen dat geschillen worden voorgelegd aan het Hof.
Al deze punten zijn terug te vinden in de amendementen, en als het debat in de commissie enige indicatie was, heb ik er alle hoop op dat het Parlement ze zal goedkeuren.
Ik wil echter mijn blik ook even vooruit werpen, op wat er na dit voorstel zal komen.
Ik zie twee ontwikkelingen, een goede en een slechte.
Die slechte ontwikkeling in de toekomst waar veel collega' s, waaronder mijn vriend Andrews, al naar verwezen, is de niet te stuiten groei van de georganiseerde criminaliteit zoals we die in heel Europa zien plaatsgrijpen.
Het openstellen van de grenzen voor de interne markt was echt een uitstekend idee, maar het heeft de maffia en Oost-Europese misdadigers wel geholpen om hun tentakels over onze gehele Unie uit te spreiden.
Als de uitbreiding eenmaal een feit is, en dat is dan weer die goede ontwikkeling waar ik daarnet naar verwees, wordt het hoe langer hoe moeilijker voor ons om de georganiseerde criminaliteit te bestrijden.
Misdadigers kunnen vrijelijk grenzen oversteken, maar onze politiemachten kunnen dat niet.
Vandaag de dag hebben we al zo' n 120 verschillende politiemachten in de Europese Unie, de meeste daarvan in mijn eigen lidstaat moet ik trouwens opmerken, omdat in het Verenigd Koninkrijk elk graafschap een eigen politiemacht heeft die precies tot aan de grenzen van dat graafschap werkt.
We hebben nu al veel te veel politiemachten, en we zullen er nog een heleboel bij krijgen na de uitbreiding. Ons vermogen om de georganiseerde criminaliteit aan te pakken zal ver beneden het vereiste peil liggen.
Wij hebben een Europol nodig dat de operationele capaciteiten krijgt om grensoverschrijdend te werken.
Als ik op openbare bijeenkomsten spreek over de groei van de georganiseerde criminaliteit krijg ik onveranderlijk van het publiek te horen: "Ja, en wat doen jullie daar dan aan?
Doe wat je moet doen.
Zorg voor de noodzakelijke bevoegdheden.
Organiseer de politiediensten zo, dat we die groeiende misdaad het hoofd kunnen bieden" .
Het publiek wil dat en is, zoals zo vaak, ons en de ministerraad een stap voor.
Ik wil heel graag een reactie horen van de commissaris op het idee dat, als het concept van verbeterde en versterkte samenwerking hopelijk volgende maand op de Top van Nice zal worden geaccepteerd, wij een Europese FBI in het leven zullen roepen.
We hoeven het niet een Europese FBI te noemen, maar dat zou wel de volgende logische stap zijn.
Het publiek zou er volledig achter staan, en het is noodzakelijk voor de toekomst.
Mijnheer de Voorzitter, tot mijn spijt zal ik vanavond in dit Parlement een ietwat afwijkend stemgeluid moeten laten horen, afgezien van dat van mijn collega mevrouw Boumediene-Thiery.
Uiteraard heeft dit Parlement zichzelf een waardig en goed doel gesteld.
Maar een goed doel is geen rechtvaardiging voor het gebruik van om het even welke middelen.
Ik heb het gevoel dat deze serie initiatieven bezig is zich te ontplooien op een manier die de bescherming ingebouwd in artikel 6 van de Europese Conventie voor de rechten en fundamentele vrijheden van de mens op de helling zet.
Zoals mevrouw Boumediene-Thiery ook al opmerkte vind ik niet dat er voldoende rekening wordt gehouden met het recht op een eerlijk proces, en met een eerlijke weergave van de ten laste gelegde feiten.
En als dat ontbreekt vrees ik dat we bezig zijn met het creëren van een monster van Frankenstein, hoewel wij, net zoals graaf Frankenstein, pogen goed te doen.
We moeten er voor zorgen dat wij, op weg naar wederzijdse erkenning van vonnissen, in Europa uitgaan van de hoogste gemeenschappelijke norm, niet de kleinste gemene deler, als het gaat om de bescherming van mensen die met justitie te maken krijgen.
Men heeft mij, als lid van dit Parlement, een aantal zaken onder de aandacht gebracht.
Een voorbeeld daarvan is iemand die op een aanklacht van het witwassen van geld 364 dagen in Portugal in voorarrest heeft gezeten, zonder officieel in staat van beschuldiging te zijn gesteld.
Toen de aanklacht uiteindelijk werd voorgelegd, bleek die te bestaan uit een dikke stapel papieren in het Portugees en een samenvatting daarvan in gebrekkig Engels, hoewel de persoon in kwestie geen woord Portugees sprak.
In Frankrijk ben ik gevallen tegengekomen van vrachtwagenchauffeurs die op verdenking van handel in verdovende middelen vastzaten. Dat is natuurlijk een schokkend misdrijf als men zich daar inderdaad aan schuldig heeft gemaakt, maar deze mensen werden vastgehouden onder onaanvaardbare omstandigheden zonder daadwerkelijk hun recht op verdediging van eigen keuze te kunnen uitoefenen, zonder adequate tolkenfaciliteiten, als die er überhaupt al waren, en zonder de mogelijkheid om hun onschuld te bewijzen via een correcte rechtsprocedure binnen een redelijke termijn.
Zolang dergelijke smetten voorkomen op het Europese blazoen, moeten we er uiterst zorgvuldig op toezien dat de stappen die we met goede bedoelingen ondernemen, niet uiteindelijk de burgerlijke vrijheden in hun meest fundamentele vorm teniet doen.
De heer Andrews heeft gelijk: die zware straffen moeten inderdaad worden opgelegd aan personen die op correcte wijze, na een eerlijk proces, werden veroordeeld voor het soort misdrijven waar wij het hier over hebben.
Maar we moeten er voor zorgen dat onschuldige slachtoffers - je zou het, denk ik, burgerslachtoffers kunnen noemen - van onze oorlog tegen de misdaad niet wegkwijnen in gevangenissen, zonder contact met hun families.
Dat komt nog te vaak voor hier in ons eigentijdse Europa, en voor ik mijn steun kan geven aan zo' n onbesuisde race naar wederzijdse erkenning, zou ik graag zien dat er een gemeenschappelijke erkenning van rechtvaardige normen komt.
Mijnheer de Voorzitter, ik ga ervan uit dat zowel het Frans voorzitterschap met zijn initiatieven als ook de rapporteurs met hun verslagen in alle oprechtheid proberen betere methodes te vinden voor de bestrijding van de legalisatie van illegaal geld.
Hier stellen zich echter twee belangrijke vragen.
Ten eerste komen de onderhavige voorstellen uiteindelijk neer op de versterking van de justitiële en politiële samenwerking. Men heeft het zelfs over de totstandbrenging van een gemeenschappelijke Europese gerechtelijke ruimte via de communautarisering van het strafrecht en het civiel recht.
De vraag luidt echter of er een land in Europa is, of een gebied in de wereld, zoals bijvoorbeeld de VS, waar men dankzij een gemeenschappelijke gerechtelijke ruimte het probleem van het witwassen van illegaal geld op doeltreffende wijze heeft aan weten te pakken. Is het misschien niet zo dat men dit ongetwijfeld reële probleem als voorwendsel gebruikt om communautarisering te bewerkstelligen van instanties die van cruciaal belang zijn voor de nationale onafhankelijkheid en de soevereiniteit van het volk in de lidstaten?
Is men ten tweede met de versterking van de justitiële en politiële samenwerking in staat belastingparadijzen en off-shoremaatschappijen te bestrijden? Kan men daarmee het hoofd bieden aan de activiteiten van bepaalde lidstaten die met hun transactiebeleid voor effecten, staatsobligaties en schatkistbiljetten in feite de witwaspraktijken in de hand werken?
Moet men misschien niet gewoon eerlijker zijn en toegeven dat andersoortige maatregelen, economische en sociale maatregelen nodig zijn voor de bestrijding van dit enorme vraagstuk? Dit vraagstuk houdt immers verband met de manier waarop het economisch bestel werkt in een volledig geliberaliseerde en teugelloze markt.
Mijnheer de Voorzitter, alle landen in de EU willen het witwassen van geld bestrijden en deze eensgezindheid verdient uiteraard onze steun.
In de realiteit ligt het echter niet zo eenvoudig.
Ik denk dat het Parlement de problemen vergroot in plaats van vereenvoudiging en efficiëntie te bewerkstelligen. Dit blijkt bijvoorbeeld uit het voorstel voor de uitbreiding van de bevoegdheden van Europol.
Het Parlement zou zich moeten toeleggen op de ontwikkeling van echte, efficiënte instrumenten ter bestrijding van het witwassen van geld en de professioneel georganiseerde criminaliteit.
De reactie op het Finse initiatief is bedroevend, maar verhelderend.
Het is nu duidelijk dat acties op dit gebied beter via samenwerking tussen de landen gebeuren.
Waarom acht men het nieuwe systeem van de Commissie dan noodzakelijk?
Naar mijn mening is het niet duidelijk op welke manier dit systeem moet functioneren, behalve dat alle landen verplicht zijn een uniforme bescherming van gegevens te hanteren.
Anders gezegd: de bestrijding van het witwassen van geld mag niet gehinderd worden doordat de Commissie haar acties afstemt op de meest toegeeflijke en onverschillige lidstaten.
Het Parlement mag de initiatieven van de Raad en van de landen die het meest gemotiveerd zijn om deze criminaliteit een halt toe te roepen, niet blokkeren.
Het Parlement moet de Raad en deze landen juist aanmoedigen.
De vaststelling van uniforme definities voor strafbare feiten en de samenwerking tussen de nationale politie en het rechtsapparaat zijn noodzakelijk.
Mijnheer de Voorzitter, ik heb om deze vijf minuten spreektijd gevraagd om mij namens de EVP-fractie uit te spreken over het verslag van mevrouw Roure.
Naar aanleiding van de briljante uiteenzetting van de heer MacCormick zou ik een opmerking vooraf willen maken.
Wij hebben hier drie initiatieven voor de bestrijding van de georganiseerde criminaliteit, één van de grote sociale misstanden.
Deze initiatieven geven blijk van een duidelijk politieke wil alle krachten te verenigen om verder te gaan en die ruimte van vrijheid, veiligheid en rechtvaardigheid te creëren.
Daarom moeten wij versnippering van maatregelen en uiteenlopende situaties zien te voorkomen. Zoals de heer MacCormick het zo treffend heeft uitgedrukt, kunnen die uiteenlopende situaties in het nadeel uitvallen van een element van het proces: de bescherming van de grondrechten en de waarborgen voor een eerlijke procesgang.
Daar die rechten en waarborgen een kenmerk vormen van de Europese identiteit, zouden wij aan die versnippering en asymmetrie juist extra aandacht moeten besteden.
Op basis van de afspraken van Tampere moeten de waarborgen voor een eerlijke procesgang een plaats krijgen in de derde pijler en van toepassing zijn op grensoverschrijdende situaties zoals de heer MacCormick heeft beschreven.
Dat sluit ook aan bij de bijdrage van de heer Lehne over het probleem van het beroepsgeheim van de advocaat in het kader van de strijd tegen het witwassen van geld.
Welnu, hier hebben wij dus nog een goed voorbeeld: bij de strijd tegen het witwassen van geld kan het beroepsgeheim van de advocaat in het gedrang komen.
Dat beroepsgeheim is absoluut geen privilege van de advocaten, maar een wezenlijk onderdeel van de rechten van de verdediging die op hun beurt een essentieel element zijn van de architectuur van onze Europese cultuur en identiteit. Ik begrijp dat de situatie moeilijk is, want wij moeten werken met versnipperde rechtsinstrumenten.
Ter bestrijding van het witwassen van geld beschikken wij over een richtlijn, een kaderbesluit en een wijziging van de Europol-Overeenkomst.
Wij moeten op een gegeven moment, mijnheer de Voorzitter, al die teksten bundelen.
U en alle andere aanwezigen hier, denk ik, weten dat door deze versnippering er al direct een valse start wordt gemaakt bij de toepassing van die nieuwe wetsteksten door de rechters. De rechters zijn natuurlijk degenen die er bij de toepassing voor moeten zorgen dat de rechten van de verdediging gegarandeerd zijn.
Nu richt ik mij op een andere kwestie die ook verband houdt met de kwaliteit van de wetgeving.
In dit verslag staat ook een visum over de oproep van Genève, waar de EVP-fractie tegen zal stemmen. Wij stemmen niet tegen omdat wij tegen die oproep zijn, maar louter omdat wij als Parlement garant moeten staan voor kwaliteitswetgeving.
De oproep van Genève is geen visum en ook geen juridische of quasi-juridische verwijzing naar een Europese Raad.
Op initiatief van de EVP zijn er twee wijzigingen goedgekeurd in artikel 8. Als wij immers de politieke wil delen om de georganiseerde criminaliteit te bestrijden, dan kunnen wij niet tegelijkertijd voor de lidstaten een opening maken om samenwerking - wij hebben het over justitiële samenwerking tussen rechters - te weigeren onder aanvoering van redenen van nationaal belang.
Wat is het nationaal belang, wanneer een rechter in de Europese Unie een andere rechter in de Europese Unie om samenwerking vraagt?
Welke derde autoriteit komt tussenbeide om te bepalen dat er een nationaal belang in het geding is?
Het is kiezen of delen: of wij willen die ruimte werkelijk creëren en het niet laten bij een mooie zin in het Verdrag of wij leggen ons erbij neer dat wij de tekst van het Verdrag - het realiseren van een ruimte van vrijheid, veiligheid en rechtvaardigheid - niet tot in zijn uiterste consequentie willen uitvoeren.
Ten slotte, mijnheer de Voorzitter, steunt de EVP-fractie het compromisamendement over de activiteiten van advocaten dat wij met mevrouw Roure overeengekomen zijn.
Wanneer een advocaat niet beroepsmatig als raadsman optreedt, dan gelden natuurlijk voor hem als voor elk normaal mens de regels van de gewone rechtspraak, omdat het beroepsgeheim niet een persoonlijk privilege is maar een recht dat voortvloeit uit het rechtsstelsel en de waarborgen voor een eerlijke procesgang.
In die zin vinden wij het compromisamendement eigenlijk overbodig, maar met het oog op een brede consensus in de Vergadering zullen wij ervoor stemmen.
Wij weten dat de Commissie een moeilijke taak voor zich heeft, waar zij met grote inzet aan werkt. Ter afronding, mijnheer de Voorzitter, zou ik de Commissie willen vragen deze initiatieven die ik namens de EVP aanreik in overweging te nemen.
Mijnheer de Voorzitter, mijnheer de commissaris, in het verslag-Marinho wordt het betreurd dat de grenzen openstaan voor misdadigers, maar gesloten blijven voor de instellingen die met hun vervolging belast zijn.
Maar waarom verbaast dit ons niets?
U heeft een Europa gewild dat louter was toegespitst op het openen van de deuren voor kapitaal en goederen.
Het zwart kapitaal volgt dezelfde kanalen als het andere, voor zover vele van de operaties van de bedrijven die te goeder naam en faam bekendstaan niet even smerig zijn als de kapitalen van het Cali-kartel.
Ik wil het hebben over het geld dat gemoeid is met corruptie en over het profijt dat getrokken wordt uit de uitbuiting van kinderen in de derde wereld.
U bent niet in staat echt maatregelen te nemen om het witwassen van zwart geld te voorkomen, want daarvoor zou men de banken en financiële instellingen de schuld moeten geven, aangezien zij dat geld witwassen, terwijl ze zich verschuilen achter het bankgeheim.
En alle grote banken richten zelf filialen op in de belastingparadijzen, die alleen maar bestaan omdat er banken zijn die er gebruik van maken.
Zij worden hierin aangemoedigd door de staten zelf, zoals Frankrijk en Nederland op Sint-Maarten, Groot-Brittannië op de Kanaaleilanden en op andere plaatsen.
Wij zijn hier de enigen die maatregelen willen die het witwassen van geld echt tegengaan, namelijk de onmiddellijke opheffing van het bankgeheim, het handelsgeheim, het zakengeheim, de opening van de boekhouding van alle banken of industrieën en het recht van alle werknemers van deze bedrijven en voor alle consumenten het publiek op de hoogte te brengen van elke kapitaalbeweging die indruist tegen de belangen van de gemeenschap.
Mijnheer de Voorzitter, mijnheer de commissaris, geachte collega's, we moeten alles in het werk stellen om van de economische unie ook een veiligheidsunie te maken.
Deze verplichting vloeit voort uit het Verdrag van Amsterdam en de Top van Tampere.
We moeten van de Europese Unie een sterke economische eenheid maken. Dat is ook de wens van de burger, en daarmee moeten we rekening houden, want de burgers van de Europese Unie hebben recht op veiligheid.
Vandaag bespreken we de volgende stap op weg naar deze veiligheidsunie.
We doen dat aan de hand van de maatregelen voor de bestrijding van het witwassen van geld.
Geld is de motor van de georganiseerde criminaliteit. Daarom zijn de maatregelen overal ter wereld ter bestrijding van het witwassen, die we vandaag bespreken, een onderdeel van onze strijd tegen de georganiseerde criminaliteit.
Als we erin slagen om het witwassen te verhinderen kunnen we daarmee uiteindelijk ook de georganiseerde misdaad verhinderen.
De georganiseerde criminaliteit - dat is hier al meerdere malen gezegd, en dat weten we ook - maakt gigantische winsten op de drugshandel, de mensenhandel, de handel in kernwapens, het smokkelen van auto's, op allerlei activiteiten, zelfs op de kunsthandel.
Al dit illegaal verdiende geld wordt witgewassen voordat het in de legale economie terechtkomt.
Dat is ook het doel van de georganiseerde criminaliteit, en daarom zijn de georganiseerde criminaliteit en witgewassen geld ook zo schadelijk voor de legale economie van de Unie.
Dit is een slinkse invasie van de economie.
Daarom zijn deze maatregelen voor de bestrijding van het witwassen van geld ook zo belangrijk.
We kunnen hier echter alleen maar iets aan doen wanneer we verschillende instrumenten combineren om het witwassen van geld te bestrijden.
Vandaag krijgen we de kans om over niet minder dan vier verslagen over dergelijke instrumenten te spreken.
Het eerste is het uitbreiden van de bevoegdheden van Europol.
We weten dat Europol zich nu al met bepaalde onderwerpen bezig kan houden, maar het witwassen van geld komt er nu als aparte onderzoeksbevoegdheid bij.
Dat is ook verstandig.
We moeten er echter ook aan denken om Europol genoeg personeel en genoeg geld ter beschikking te stellen om die nieuwe bevoegdheden ook daadwerkelijk uit te oefenen.
Ik zou deze gelegenheid willen aangrijpen om, net als mijn collega's voor mij, te eisen dat er eindelijk een einde wordt gemaakt aan een abnormale situatie; Europol moet net als de andere instellingen van de Europese Unie aan een controle worden onderworpen.
De tweede maatregel, het tweede instrument, is de harmonisatie.
Het heeft alleen maar zin om Europol deze bevoegdheden toe te kennen wanneer we erin slagen om ook de bepalingen van het strafrecht inhoudelijk en formeel te harmoniseren. Daarmee bedoel ik de definitie van het strafbaar feit, de strafmaat of de confiscatie van de winsten uit strafbare feiten.
Het derde punt is heel belangrijk: we moeten ook de wederzijdse rechtshulp verbeteren.
Mevrouw Palacio heeft daar met nadruk op gewezen; ze heeft duidelijk gemaakt dat we de personen die daarvoor verantwoordelijk zijn absoluut hierbij moeten betrekken en ook de lidstaten aan het verstand moeten brengen dat in dit verband de Europese belangen boven de nationale belangen staan.
Het laatste punt - en dat hoort er volgens mij ook bij - is het oprichten van Eurojust, of een voorlopig bureau. We moeten namelijk zorgen voor een betere coördinatie van het strafrechtelijk onderzoek en van de strafvervolging.
De Europese Unie, en dus ook het Europees Parlement, neemt een nieuwe kans waar in de strijd tegen deze georganiseerde criminaliteit, een onderwerp waarmee we ons zo intensief bezighouden.
Daardoor legt de Unie een eerste steen voor de verbouwing van de economische Unie tot een veiligheidsunie.
Mijnheer de Voorzitter, mijnheer de commissaris, beste collega's, de economische ontwikkeling en de mondialisering zijn de laatste jaren vergezeld gegaan van een stijging van de internationale criminaliteit.
Volgens de Verenigde Naties wordt er jaarlijks 1 biljoen dollar witgewassen. In de Europese Unie moeten wij het witwassen van geld op vasthoudende wijze blijven bestrijden.
Daarbij moeten wij wel beseffen dat met name na het totstandkomen van de interne markt en de liberalisering van de kapitaalmarkten en de financiële diensten, daadwerkelijke politiële en justitiële samenwerking tussen de lidstaten geboden is. Die samenwerking moet overigens zo efficiënt mogelijk zijn.
Vandaag bespreken wij drie verslagen waarin erkend wordt dat het witwassen van geld de kernactiviteit is van de georganiseerde criminaliteit. Daarom moet dat misdrijf, waar het ook gepleegd wordt, worden uitgeroeid.
Het verslag-Marinho stelt in dat verband concrete maatregelen voor om de opbrengsten van misdrijven op te sporen, te bevriezen, in beslag te nemen en te confisqueren. Voor die maatregelen is volgens de rapporteur een gezamenlijke mobilisatie van de politiële en justitiële hulpmiddelen nodig, zodat er garanties zijn dat de misdadigers of de opbrengsten zich niet kunnen schuilhouden in de Europese Unie.
Ik ben het met de kern van het verslag eens, maar ik zet vraagtekens bij het voorstel van de rapporteur het kaderbesluit ook toe te passen op kleinere misdrijven.
Met dit kaderbesluit wil men de ernstige misdrijven bestrijden die aan het witwassen van geld voorafgaan en niet de kleine misdrijven. Als die kleine misdrijven - waarvoor lagere straffen gelden - onder dit kaderbesluit zouden vallen, zouden we daarmee ons doel voorbij kunnen schieten.
Het verslag-Karamanou wil de onderzoeksbevoegdheden van Europol uitbreiden tot het witwassen van geld door de politiële samenwerking te versterken en Europol toe te rusten met efficiëntere instrumenten.
Het gaat hier om een Portugees initiatief dat al door verschillende voorgaande sprekers is geprezen.
Tot slot wil ik opmerken dat het verslag-Roure een groot aantal juridische obstakels voor wederzijdse rechtshulp wil wegnemen.
Het verslag noemt ook het goedkeuren van praktische maatregelen teneinde die wederzijdse rechtshulp te versterken. Ik zou wensen dat het Parlement in dit verslag de benadering van het beroepsgeheim in het al aangenomen verslag-Lehne over het witwassen van geld volgde.
Zoals hier, hebben wij toen erkend dat het beroepsgeheim een onontbeerlijk element is van de rechtsbedeling. Elke schending van dat recht kan een schending van de civiele vrijheden van de burgers inhouden.
Mijnheer de Voorzitter, om te beginnen moet ik het Parlement laten weten dat ik van beroep advocaat ben, ofschoon mijn inschrijving bij de Portugese orde van advocaten op mijn verzoek is opgeschort.
Ik lever mijn bijdrage vanuit dat perspectief, want het amendement op artikel 3 in het verslag-Roure vormt zelfs in de redactie van het compromisamendement een onaanvaardbare aantasting van het beroepsgeheim van de advocaat.
Het beroepsgeheim vormt de voorwaarde voor en is het uitvloeisel van de vertrouwensband tussen de advocaat en zijn cliënt.
Dat staat verder los van de volmacht die de advocaat eventueel van zijn cliënt krijgt om hem in rechte bij te staan, want die vertrouwensband ontstaat al door het loutere feit dat de cliënt bij de advocaat te rade gaat of hem in vertrouwen neemt.
Het Handvest van de grondrechten dat onlangs is goedgekeurd, bepaalt in artikel 47 dat iedereen het recht heeft zich in rechte te laten adviseren, verdedigen en vertegenwoordigen en in artikel 48 dat voor elke verdachte de eerbiediging van de rechten van de verdediging gegarandeerd is.
Zo bezien is het beroepsgeheim een onvervreemdbare plicht van de advocaat.
Het einde zou zoek zijn, als de advocaat niet gebonden zou zijn aan het beroepsgeheim en van raadsman verklikker zou worden.
Het gebrek aan doeltreffendheid of de onmacht van de autoriteiten die belast zijn met het onderzoek naar het witwassen van geld of om het even welk ander misdrijf mag niet worden afgewenteld op de advocaten. Welnu, over het compromisvoorstel voor dit punt kan ik zeggen dat het kiezen of delen is.
Of het desbetreffende artikel verwijst naar personen die zich wijden aan bepaalde activiteiten en dan moeten advocaten of andere beroepsgroepen niet met name genoemd worden. Of de verwijzing in het artikel naar "raadslieden" duidt op een bepaalde situatie, hetgeen op zich al een bedreiging betekent voor het beroepsgeheim, niettegenstaande de specificering en de afbakening van de activiteiten waarnaar verwezen wordt.
Wanneer een advocaat optreedt als financieel adviseur, is er geen enkele reden te veronderstellen dat hij in die hoedanigheid het beroep van advocaat niet uitoefent.
Ik beperk mij ertoe, mijnheer de Voorzitter, het glasheldere standpunt van de Portugese orde van advocaten te herhalen: het beroepsgeheim is de hoeksteen van en de voorwaarde voor het beroep van advocaat.
Een advocaat - aldus nog steeds het standpunt van de Portugese orde - die verdacht wordt van criminele praktijken of medeplichtigheid aan dergelijke praktijken kan net als elke andere burger vervolgd worden, maar geen enkele advocaat kan verplicht worden aangifte te doen van feiten waarvan hij in kennis is gesteld uit hoofde van zijn beroepsactiviteiten.
Alles wat niet volledig strookt met het naleven van de wet is de advocaat verboden.
De orde van advocaten heeft het laatste en doorslaggevende woord als het gaat om het beroepsgeheim, aangezien dat orgaan in uitzonderlijke gevallen op verzoek van de gerechtelijke autoriteiten moet bepalen of er toestemming kan worden gegeven voor het openbaar maken van bepaalde feiten.
Vanwege al die redenen, mijnheer de Voorzitter, zal ik tegen de wijziging van artikel 3 stemmen, zelfs tegen de formulering van het compromisamendement in het wetgevingsvoorstel.
Mijnheer de Voorzitter, geachte afgevaardigden, zoals verscheidene sprekers al hebben benadrukt, hebben wij hier een drietal rechtsvoorschriften betreffende een activiteit die de kern vormt van de georganiseerde criminaliteit, te weten het witwassen van geld.
Tegelijkertijd is bij het witwassen de georganiseerde criminaliteit ook het kwetsbaarst, daar zij op dat moment probeert de opbrengst van ongeoorloofde activiteiten het legale circuit binnen te loodsen.
En op dat moment kunnen de lidstaten door politiële en justitiële samenwerking het meest doeltreffend ingrijpen om de georganiseerde criminaliteit te bestrijden.
Dat was de politieke wil die de staatshoofden en regeringsleiders in oktober 1999 tijdens de Europese Raad van Raad van Tampere verwoord hebben. Zij vroegen toen het witwassen van geld specifiek te bestrijden.
Bovendien was het ook het thema van de gezamenlijke bijeenkomst van de Raad van ministers van Justitie en Binnenlandse Zaken en de Raad van ministers van Economische Zaken en Financiën van 17 oktober jongstleden.
De Commissie is verheugd over het feit dat die bijeenkomst heeft plaatsgehad en steunt het Franse initiatief een kaderbesluit van de Raad goed te keuren inzake het witwassen van geld, de identificatie, opsporing, bevriezing, inbeslagneming en confiscatie van hulpmiddelen en van de opbrengsten van misdrijven.
Wij zijn ervan overtuigd dat dit kaderbesluit een belangrijke stap vooruit is in de richting van gemeenschappelijke sancties voor alle lidstaten van de Europese Unie.
Met dit kaderbesluit beschikken wij over twee rechtsinstrumenten die voor twee soorten misdrijven niet alleen gemeenschappelijke tenlasteleggingen maar ook gemeenschappelijke sancties vastleggen.
Ik doel hier op het kaderbesluit inzake de bescherming van de euro en het onderhavige kaderbesluit inzake het witwassen van geld.
Daarom zou ik de heer Marinho willen feliciteren met zijn uitstekend verslag. Ik onderschrijf zijn opvatting dat wij het witwassen van geld als misdrijf nader moeten definiëren om uiteindelijk gemeenschappelijke sancties op Europees niveau te kunnen vaststellen.
Ik meen dat met name verder zou moeten worden nagedacht over het voorstel van de geachte afgevaardigde gemeenschappelijke sancties in te voeren voor de gevallen die minder zwaar bestraft worden of voor andere onwettige handelingen zoals genoemd in artikel 6 van de Overeenkomst van de Raad van Europa inzake het witwassen van geld.
Dat hoeft niet direct te gebeuren, maar kan geschieden op basis van een evaluatie van het gemeenschappelijk optreden waartoe in december 1998 besloten is, maar dat echter nog niet al zijn effecten heeft gesorteerd.
Ook zou ik het Parlement willen verzoeken de termijn van 31 december 2002 te herzien, waarbinnen de Commissie een rapport zou moeten voorleggen over de omzetting van het kaderbesluit in nationaal recht.
Ik doe dit verzoek in het licht van de amendementen over de data voor het omzetten van dit kaderbesluit in nationale normen. Met de nieuwe data die de rapporteur voorstelt is immers 31 december 2002 de uiterste datum geworden voor de omzetting door de lidstaten.
Wij zijn het ermee eens dat de motieven voor het weigeren van strafrechtelijke samenwerking in artikel 18 van de Overeenkomst van 1990 worden herzien. Inderdaad moeten, zoals mevrouw Roure al aangeeft in haar verslag, waar ik dadelijk op terug zal komen, de gevallen waarin justitiële samenwerking kan worden geweigerd verder worden ingeperkt.
Ook wil ik mevrouw Roure gelukwensen met haar verslag over het initiatief van het Frans voorzitterschap voor een overeenkomst betreffende de verbetering van de wederzijdse rechtshulp in strafzaken, in het bijzonder op het gebied van de bestrijding van de georganiseerde criminaliteit.
Tevens wil ik eraan herinneren dat deze overeenkomst in nauwe samenhang moet worden gezien met zowel de ontwerprichtlijn ter wijziging van de richtlijn van 10 juni 1991 betreffende het witwassen van geld, die in behandeling is bij de Raad van ministers van Economische Zaken en Financiën, als met het debat dat de Raad van ministers van Justitie en Binnenlandse Zaken heeft gehouden over het belasting- en het bankgeheim.
Dat debat ging over de nietigheid van een beroep op het belasting- en het bankgeheim in strafzaken als men met een dergelijk beroep de justitiële samenwerking rond het bestrijden van het witwassen van geld zou willen beletten.
De Commissie verkeert nog in afwachting van het advies van het Parlement over deze problematiek. Wij zijn echter van mening dat de besluiten die het beroep op het belasting- en het bankgeheim onmogelijk maken als daarmee wordt beoogd de vervolging van misdrijven met het witwassen van geld te voorkomen, wezenlijke instrumenten zijn om het succes van wetgeving op Europees niveau te garanderen.
Naar aanleiding van het voorstel van mevrouw Roure zou ik haar willen verzoeken na te denken over het volgende argument: het lijkt mij doeltreffender te zeggen dat de weigering van justitiële samenwerking door de aangezochte lidstaat onverwijld aan de verzoekende lidstaat moet worden gemeld in plaats van een termijn van twee maanden op te leggen.
Ik interpreteer "onverwijld" als veeleisender dan een termijn van twee maanden voor het melden van de weigering tot samenwerking.
Ook wil ik u laten weten dat ik besef hoe netelig de kwestie is van de voorwaarden waaronder justitiële samenwerking bij het bestrijden van het witwassen van geld met gegronde redenen kan worden geweigerd vanwege de geheimhoudingsplicht van juridische beroepen.
Dit onderwerp is door verschillende afgevaardigden aan de orde gesteld, maar zoals u weet valt deze materie niet onder de bevoegdheid van de Raad van ministers van Justitie en Binnenlandse Zaken maar onder de bevoegdheid van de Raad van ministers van Economische Zaken en Financiën.
En ik verkeer nog in afwachting van het advies van het Europees Parlement over deze materie.
Dat advies moet volgens mij duidelijke en ondubbelzinnige normen bevatten voor de garanties van de verdediging van de verdachten en de voorwaarden waaronder legitiem een beroep kan worden gedaan op het beroepsgeheim van juristen in het algemeen en advocaten in het bijzonder.
Maar ik wil hier vandaag vooral benadrukken dat in alle rechtsvoorschriften dezelfde definitie gehanteerd moet worden.
Dat wil zeggen dat de definitie die het Parlement aanneemt in zijn advies over de richtlijn betreffende het witwassen van geld gelijk moet zijn aan de juridische oplossing in de overeenkomst inzake wederzijdse rechtshulp.
Verschillende formuleringen in de twee instrumenten zullen slechts leiden tot grotere verwarring bij de interpretatie en moeilijkheden bij de toepassing in de praktijk.
De Commissie is tevreden dat het Parlement steun verleent aan de uitbreiding van de onderzoeksbevoegdheden van Europol tot alle vormen van het witwassen van geld.
Het verslag van mevrouw Karamanou, die ik ook met haar verslag wil gelukwensen, bevat verschillende amendementen over de versterking van de democratische en justitiële controle op Europol.
U weet dat ik de democratische en justitiële controle op Europol belangrijk vind.
Eerlijkheidshalve moet ik u echter zeggen dat volgens mij dit initiatief niet de juiste gelegenheid is om over deze materie besluiten te nemen.
De Commissie bestudeert daarentegen op dit moment in het kader van de werkzaamheden van het evaluatiepanel voor het realiseren van een ruimte van vrijheid, veiligheid en rechtvaardigheid - het zogenaamde scoreboard - de beste manier om een rechtsinstrument goed te keuren, zodat Europol gecommunautariseerd kan worden op een andere wijze dan door versnipperde maatregelen in het kader van de Europol-Overeenkomst.
De beste manier om de parlementaire en de justitiële controle op Europol te versterken is de integratie van de Europol-Overeenkomst in het rechtskader van de Europese Unie.
Daarom heb ik ook de nodige twijfels over het hanteren van het mechanisme van artikel 34, lid 2, sub d) van het Verdrag voor de inwerkingtreding van deze wijziging van de Europol-Overeenkomst.
Het lijkt ons dat de uitbreiding van de bevoegdheden van Europol tegelijkertijd in alle lidstaten moet geschieden en niet in de tijd moet worden uitgesmeerd, hetgeen de verwarring zou kunnen doen toenemen.
Mijnheer de Voorzitter, het verheugt de Commissie dat het Parlement deze drie initiatieven kan steunen. Die initiatieven zijn alle drie belangrijk om de strategie van de strijd tegen het witwassen van geld te versterken.
Wij hopen niet alleen dat de lidstaten deze initiatieven in de Raad snel zullen goedkeuren, maar ook dat de desbetreffende overeenkomsten snel zullen worden geratificeerd, zodat zij in de nationale context van kracht kunnen worden.
Hartelijk dank, mijnheer de commissaris.
Het debat is gesloten.
De stemming vindt morgen om 12.00 uur plaats.
Voorlopig justitieel samenwerkingsteam
Aan de orde is het verslag (A5-0317/2000) van mevrouw Gebhardt, namens de Commissie vrijheden en rechten van de burger, justitie en binnenlandse zaken, over het initiatief van de Republiek Portugal, de Franse Republiek, het Koninkrijk Zweden en het Koninkrijk België met het oog op de aanneming van het besluit van de Raad tot oprichting van een voorlopig justitieel samenwerkingsteam (10356/2000 - C5-0395/2000 - 2000/0816(CNS)).
Mijnheer de Voorzitter, mijnheer de commissaris, geachte collega's, de democratische rechtsstaat holt bij de strafvervolging vaak achter de misdadigers aan; dat is de prijs van de vrijheid.
Dat geldt vooral voor de zware en voor de grensoverschrijdende criminaliteit.
Het is bijzonder moeilijk om greep te krijgen op de georganiseerde criminaliteit, want de kansen zijn verre van gelijk.
De daders kennen geen fatsoen en geen grenzen, ze houden zich niet aan regels of beperkingen.
De opsporingsinstanties zijn om goede redenen gebonden aan de regels van de rechtsstaat.
Dat klinkt pessimistisch, maar er is hoop!
De Europese Unie boekt vooruitgang in de strijd tegen de zware criminaliteit.
Ze heeft een goede kans om de voorsprong van veel misdadigers ongedaan te maken en hen een passende straf op te leggen.
Dat mogen de burgers verwachten; vooral mogen ze dat ook verwachten in een al hechtere ruimte van recht en vrijheid die hun veiligheid en bescherming biedt, ook waar het hun materiële bezitingen betreft.
Een stap in de juiste richting, die het Europees Parlement al lang wil zetten, is het creëren van een voorlopig bureau voor de justitiële samenwerking.
Volgens mij moet het woord "voorlopig" zo snel mogelijk verdwijnen en plaats maken voor Eurojust als efficiënte Europese organisatie voor de strafvervolging.
De impuls komt van de Duitse minister van Justitie; op haar initiatief heeft de Top van Tampere ruim een jaar geleden besloten om Eurojust in het leven te roepen.
Sindsdien hebben Portugal, Frankrijk, Zweden en België verdere stappen gezet door een voorlopig bureau voor de justitiële samenwerking in het leven te roepen.
In Tampere is besloten om met behulp van Eurojust de samenwerking tussen de lidstaten in de strijd tegen de georganiseerde criminaliteit te versterken.
De lidstaten sturen officiers van justitie, rechters en politieambtenaren die zorgen voor de grensoverschrijdende samenwerking tussen de openbare ministeries van de afzonderlijke lidstaten en voor de ondersteuning van het strafrechtelijk onderzoek naar de georganiseerde criminaliteit.
Het is de bedoeling dat Eurojust nauw samenwerkt met andere Europese instellingen en met het Europese justitiële netwerk.
Als rapporteur wil ik eigenlijk nog maar één wens uitspreken.
De samenwerking mag niet beperkt blijven tot de georganiseerde criminaliteit; we moeten ons in het belang van de burgers met het hele spectrum van zware en grensoverschrijdende criminaliteit bezighouden.
Daarom heb ik voorgesteld om de rechtsgrondslag uit te breiden en ook artikel 29 van het Verdrag betreffende de Europese Unie toe te passen.
De bevoegde commissie heeft zich daarbij aangesloten, en ook de signalen uit de Raad klinken gelukkig heel positief.
Ook in een ander opzicht moeten we voor een gezamenlijke aanpak kiezen.
Het voorlopige bureau dat we nu bespreken kan slechts een eerste stap zijn op weg die, via Eurojust, naar een echt Europees openbaar ministerie moet leiden.
Dat is in de gezamenlijke strijd tegen de zware criminaliteit niet alleen om organisatorische redenen nodig.
Het is ook nodig gezien de principes van de rechtsstaat.
Al met al is deze taak zo groot en belangrijk dat de Raad die niet alleen aankan.
Na het besluit van de Raad in Tampere moet de Commissie haar kennis en ervaring inzetten en het Europees Parlement uiting geven aan zijn politieke wil.
Wanneer de Raad, de Commissie en het Parlement één lijn trekken zal dat uiteindelijk een aanzienlijke toegevoegde waarde opleveren voor de burgers van Europa; het recht en de veiligheid zullen er wel bij varen.
Ik geloof dat het besluit van Tampere en het initiatief van de vier lidstaten een goed begin zijn.
Laten we samen op deze weg voortgaan.
Geachte collega' s, hoewel de noodzaak van een toekomstig Europees openbaar ministerie geen langetermijnprobleem lijkt, lijkt het me van meer dan fundamenteel belang dat ons beleid ten aanzien van de bescherming van de rechten van de burgers en met name onze strafrechtprocedure geharmoniseerd worden.
Hoe kunnen we namelijk een Europees openbaar ministerie op poten zetten als we zelfs geen communautair burgerlijk wetboek hebben en, erger nog, geen Europees wetboek van strafrecht?
Hoewel het de oprichting van Eurojust niet rechtstreeks in de weg ligt, bestaat er namelijk al een instelling die nog niet door het Europees Parlement gecontroleerd wordt en waarop geen rechterlijke controle door het Hof van Justitie van de Europese gemeenschappen, overeenkomstig artikel 35 van het Verdrag, van toepassing is.
Hoe kunnen we dus overwegen Eurojust op te richten, terwijl Europol reeds ongestoord haar gang kan gaan?
We moeten twee punten voor ogen houden: we kunnen geen daadwerkelijke verbetering van de justitiële samenwerking tussen lidstaten overwegen, zonder dat deze ondubbelzinnig onderworpen wordt aan de bescherming van het recht op verweer in de justitiële procedures waarbij meerdere lidstaten betrokken zijn.
Dat is de strekking van onze amendementen.
Daaruit volgt dat de rechten van de burgers door middel van een doelmatig instrument versterkt dienen te worden en dat de bevoegdheid van het Hof van Justitie erkend moet worden, met name als het aankomt op zijn interpretatierecht en op zijn bevoegdheid wel of geen uitspraak te doen.
De leemtes in de nieuwe onderzoeken in de bestrijding van de georganiseerde criminaliteit hebben overigens betrekking op de verdeling van de bevoegdheden tussen Europol en Eurojust, die nergens en in geen enkel opzicht duidelijk vermeld worden.
Zoals u weet, raakt het vraagstuk van de bevoegdheden en de grenzen daaraan aan de kern van de communautaire harmonisering die tot een betere justitie moet leiden.
Een duidelijke verdeling van de bevoegdheidsterreinen tussen de justitiële en de politiële samenwerking is niet alleen nodig om elk bevoegdheidsconflict te vermijden, maar zij is ook fundamenteel voor de garantie dat de democratische regels die aan de basis liggen van de rechtsstaat, nageleefd worden.
Alle lidstaten van de Europese gemeenschap onderschrijven dit op basis van hun wetgevende, uitvoerende en rechterlijke stelsels, overeenkomstig het beginsel van de grondrechten en van de gemeenschappelijke waarden.
Eurojust moet zich dus voegen naar de verhouding tussen de justitiële en de politiële samenwerking.
Het Europees Parlement is de supranationale instantie die deze verhouding vast moet leggen en ik roep u ertoe op de gegrondheid hiervan te ondersteunen door u achter de rapporteur te scharen.
Mijnheer de Voorzitter, ik wil mij graag aansluiten bij mijn andere collega' s en de rapporteur feliciteren met haar werk, zelfs al kan ik niet volledig instemmen met wat zij heeft voorgesteld.
In de Europese Unie zijn wij hoe langer hoe meer de richting opgegaan van nauwere samenwerking en coördinatie, zoals mevrouw Palacio reeds opmerkte, op gebieden zoals de interne markt en het milieu.
Er zijn echter problemen gerezen op het hele terrein van politie en gerechtelijke zaken, met name vanwege angst of gebrek aan vertrouwen in de doeltreffendheid of de bekwaamheid van individuele politiemachten of individuele rechtsstelsels om het hoofd te bieden aan de omvang van de misdaad, die inmiddels op een grensoverschrijdend niveau opereert.
Om die reden werd op de Top van Tampere onder meer het voorstel gedaan tot oprichting van Eurojust.
Hoewel ik er geen enkel probleem mee heb dat onze rechters en juristen in de lidstaten mogelijkheden worden geboden om informatie uit te wisselen, samen te werken, bijeen te komen en een beter begrip te krijgen van elkaars aanpak, heb ik wel degelijk problemen met de eindconclusie van dit hele debat, namelijk de benoeming van een Europese openbare aanklager.
Hoewel men ons verzekert dat een Europese openbare aanklager slechts een beperkt mandaat zal krijgen is dat niet het einde van het verhaal, want we hebben uiteenlopende rechtssystemen in de Europese Unie.
Zo is in Ierland en in het Verenigd Koninkrijk het wetboek van strafrecht gebaseerd op het gewoonterecht, terwijl dat voor de meeste andere Europese landen het Romeins recht of burgerlijk recht is.
De enorme verschillen komen dagelijks tot uiting bij Europol en Interpol, waar een gebrek aan zekerheid heerst en er problemen zijn tussen de politiemachten in de lidstaten met betrekking tot wat er precies mag en kan.
Men maakt zich in de lidstaten zelf ook zorgen, zoals ik vanuit een Ierse invalshoek kan bevestigen: ik heb mij bezig gehouden met 16 gevallen van mensen die in Spanje vastzaten.
We konden Europol- noch Interpolfunctionarissen in dat land zover krijgen iets te ondernemen, en men leek niet te begrijpen dat verdachten zo snel mogelijk moeten worden voorgebracht.
Om die reden meen ik, hoewel ik voor meer samenwerking en coördinatie ben, dat het fout zou zijn om hier een wetgevend systeem van te maken, en wij zouden daar dus tegen zijn.
Mijnheer de Voorzitter, in de loop van deze vergaderperiode zullen we ons uitspreken over talrijke voorstellen die beogen een ruimte van justitie en veiligheid te creëren.
Ik laat het woord 'vrijheid' weg vanwege de neiging van de Raad en de lidstaten, ik herhaal, van de Raad en de lidstaten, om het repressieve Europese kader te versterken en vanwege de stilzwijgende goedkeuring van het Parlement, dat zich door in te stemmen met dergelijke voorstellen haar status als democratisch gekozen instelling onwaardig toont.
De afgevaardigden van de lijst-Bonino zijn niet bereid de strategie van de Raad te steunen. De Raad blijft zich verschuilen achter schijnbaar minimalistische voorstellen, die echter niet alleen de basis leggen voor een Europees rechtssysteem en een Europees straf- en procesrecht, maar ook voor een Europese politie en een Europees onderdrukkingssysteem: een systeem dat gebaseerd is op Eurojust en de Europese openbare aanklager, het Europese juridische netwerk, Europol en de task force van de hoofdcommissarissen van politie, het corpus juris, het Europees Bureau voor fraudebestrijding, de conventies voor wederzijdse juridische bijstand, ENFOPOL enzovoort, een eindeloos bureaucratisch web dat op zichzelf al ondemocratisch is.
Wij hopen, net als mevrouw Palacio, dat het 'voorlopig' snel verdwijnt uit dit justitiële samenwerkingsteam, maar wij radicale afgevaardigden zijn niet bereid de ervaringen met Europol over te doen, toen na de eenheid 'drugs' een superorganisme werd opgericht dat voortdurend evolueert en uitgebreid wordt en niet aan de democratische controle van de nationale parlementen en het Europees Parlement is onderworpen.
Collega' s, weet u zeker dat de Europese burgers, de nationale parlementen en uzelf een functionalistische strategie willen volgen in de sectoren justitie en veiligheid, tezamen een van de pijlers van de democratie?
Bent u niet bang dat de vrijheden en de rechten van de burgers uiteindelijk door Europa zullen worden vertrapt in plaats van gegarandeerd en versterkt?
Wij hebben slechts een amendement op dit verslag ingediend, waarin de Raad wordt gevraagd wat voor een Europese justitiële ruimte hij op het oog heeft en vooral, in hoeverre hij de regels van het straf- en procesrecht denkt te harmoniseren, welke instellingen en organismen hij wil oprichten, met welke macht en bevoegdheden, hoe zij zullen samenwerken, welke democratische controle er gepland is, en als laatste, welke rechten er aan de burgers gegarandeerd worden.
Pas wanneer het institutionele model en de regels van de Europese justitiële ruimte zijn opgehelderd, kunnen de burgers en het Parlement zich uitspreken over de afzonderlijke maatregelen die de Raad voorstelt.
Als er geen koers met een precieze en voor iedereen duidelijke doelstelling wordt uitgezet, is de Unie volgens ons gedoemd op drift te raken, zowel institutioneel als democratisch.
Om deze redenen, in naam van de Europese federalistische, liberale en democratische waarden zullen de afgevaardigden van de lijst-Emma Bonino tegen dit voorstel en het verslag stemmen.
En dat geldt ook voor een groot aantal andere voorstellen en verslagen dat tijdens deze vergaderperiode zal worden behandeld.
Mijnheer de Voorzitter, ik sluit mij aan bij de weinige dissidenten en waarschuw voor de ideeën, plannen en projecten die hun weerslag vinden in deze reeks verslagen betreffende het juridisch beleid, waaronder het verslag van mevrouw Gebhardt.
In de toelichting wordt duidelijk beschreven dat de juridische samenwerking momenteel geïnstitutionaliseerd wordt. Beter gezegd: men probeert ze supranationaal te maken.
In het verslag staat letterlijk: "een kiemcel voor een toekomstig Europees openbaar ministerie, dat de justitiële kant van de EU met betrekking tot het strafrecht versterkt" en er wordt verwezen naar de opstelling van een Europees strafrecht met bijhorende instellingen, politie, openbare aanklager, jurisprudentie enzovoort, waartoe onder andere besloten werd naar aanleiding van het verslag-Wiebenga in 1999.
Op twee punten gaat men ernstig de fout in. Ten eerste met betrekking tot de supranationalisering van het strafrecht.
De strafrechtelijke systemen zijn een van de meest evidente cultuuruitingen van een maatschappij.
Verschillende juridische culturen komen hier met elkaar in aanraking, want er is niet zoiets als een uniform Europees strafrecht noch een Europese criminologische ideologie - er zijn er van elk vijftien.
Door deze projecten in de verschillende bureaucratieën van de EU in te bouwen of te institutionaliseren, ontstaat een ondoorzichtig, elitair systeem, dat op vele punten in strijd is met elementaire democratische en rechtszekerheidsidealen.
Het tweede punt is ook interessant.
Er worden enkele beslissende stappen gedaan voor de oprichting van de Verenigde Staten van Europa.
De titel is in dit opzicht veelzeggend: "De oprichting van Eurojust - een rechtsstatelijk gebod".
Over welke rechtsstaat heeft men het?
Is de EU een staat geworden?
Ja, want zoals in de laatste alinea van het eerste deel van de toelichting duidelijk staat, is het immers de bedoeling dat de Europese Unie organen opricht waar de wetgevende, uitvoerende en rechterlijke macht gelijkwaardig en onafhankelijk naast elkaar bestaan. Dit alles is kenmerkend voor een staat.
Om deze twee redenen kan men van mijn fractie geen medewerking verwachten.
Mijnheer de Voorzitter, 's werelds grootste gemeenschappelijke rechtsruimte is bezig zich te ontwikkelen.
Zij moet gebaseerd zijn op gemeenschappelijke normen en waarden en een breed politiek draagvlak hebben.
Het voorstel voor de invoering van een voorlopig justitieel samenwerkingsteam is buitengewoon welkom.
De Raad heeft daarmee voor het eerst een stap gezet in de richting van een institutionalisering van de justitiële samenwerking, iets wat al sinds lange tijd een eis is van de PPE-DE-Fractie.
Een voorwaarde voor rechtsstatelijkheid is een uitbreiding van de justitiële samenwerking in strafrechtelijke kwesties als tegenpool van de bevoegdheden van Europol.
Eurojust is daarom een logische stap in het verhogen van het niveau van zekerheid van de burgers in een gebied met vrijheid, zekerheid en rechtvaardigheid, doordat het de strijd tegen ernstige vormen van georganiseerde criminaliteit aanscherpt.
De hoofdtaak van de provisorische eenheid moet zijn het vereenvoudigen van de coördinatie van de taken van de nationale openbaar ministeries en het steunen van het strafrechtelijk onderzoek naar de georganiseerde criminaliteit.
De taakstelling van het voorlopig team vereist een nauwe, duidelijk geregelde samenwerking met Europol om bevoegdheidsconflicten en dubbel werk te voorkomen.
Het invoeren van het voorlopige samenwerkingsteam is slechts een eerste stap.
De rapporteur is van mening dat de ervaringen de invoering van de tweede etappe Eurojust zouden moeten vereenvoudigen. Ik deel deze mening.
Een eventueel Europees openbaar ministerie is een kwestie die nog besproken moet worden.
De bestrijding van fraude in zaken waarmee de Europese financiële belangen zijn gemoeid is mijns inziens de taak van een toekomstige Europese openbaar aanklager, en dit moet zijn enige taak ook blijven.
Met het oog op het subsidiariteitsbeginsel wijs ik een geheel van rechtsnormen en de EU als gemeenschappelijke veroordelende instantie in het gehele strafrecht af, mocht iemand iets dergelijks actueel vinden.
Waar het Parlement zich vandaag over moet uitspreken, is een krachtige, juridische samenwerking ter bestrijding van ernstige vormen van georganiseerde criminaliteit.
Dat is een positieve zaak. Het is daarom verheugend dat het Parlement hierin zo breed gesteund wordt.
Ik ben met name blij met het initiatief voor een grotere bescherming van persoonsgegevens.
Ik feliciteer mevrouw Gebhardt met het prima werk dat zij heeft geleverd.
Ter afsluiting wil ik wijzen op iets wat we niet mogen vergeten.
Zonder een zekere samenwerking kunnen we de gemeenschappelijke rechtscultuur in een EU met vrij verkeer niet handhaven.
Voor een effectievere misdaadbestrijding moeten we de rechtsbescherming van de mensen vergroten, en die bescherming moet gebaseerd zijn op onze gemeenschappelijke rechtsbeginselen.
Mijnheer de Voorzitter, mijnheer de commissaris, beste collega's, ik wil mevrouw Gebhardt gelukwensen met haar uitstekend verslag, dat voortvloeit uit één van de besluiten van Tampere.
De kritiek is terecht dat in vergelijking met de politiële samenwerking de justitiële samenwerking pas laat begonnen is. Met name als men bedenkt welke enorme omvang de georganiseerde en grensoverschrijdende criminaliteit heeft aangenomen, beseft men dat daarvoor snelle, gemeenschappelijke en gecoördineerde actie nodig is.
Eurojust maakt deel uit van het Europees mechanisme ter bestrijding van de georganiseerde criminaliteit, dat beoogt de evenwichtige ontwikkeling van de politiële en justitiële samenwerking in de Europese Unie te versterken en te garanderen.
Het huidige voorstel voor de oprichting van een voorlopig justitieel samenwerkingsteam moet gezien worden als de eerste fase van het wordingsproces van Eurojust.
Als het team eenmaal functioneert, moet het de juiste coördinatie en de nauwe samenwerking bevorderen tussen de nationale opsporings- en vervolgingsinstanties. Het team moet handelen wanneer er twee of meer lidstaten bij betrokken zijn en gemeenschappelijke optreden vereist is.
De nationale wetgeving van elke lidstaat moet daarbij natuurlijk wel altijd gerespecteerd worden.
De opgedane ervaring met dit voorlopige team moet voorts als uitgangspunt dienen voor het opstellen van het besluit betreffende de oprichting van Eurojust.
Het Parlement wenst de bevoegdheden van Europol te versterken en in dat verband heeft het herhaaldelijk de aandacht gevestigd op de noodzakelijke democratische controle op Europol.
Eurojust moet in dit verband dan ook zorgen voor een grotere justitiële controle.
Commissaris António Vitorino heeft het vorige debat afgesloten door de aandacht te vestigen op een lopend initiatief voor een maatregel die gericht is op het communautariseren van Europol. Wij kijken verlangend uit naar het moment waarop dat voorstel wordt ingediend, zodat wij er ons te gelegener tijd over kunnen uitspreken.
Mijnheer de Voorzitter, ik zou om te beginnen mevrouw Gebhart kort willen feliciteren met haar uitstekende verslag en willen zeggen dat de Commissie bijna alle onderdelen waardoor haar overwegingen zijn ingegeven, kan onderschrijven.
Ik maak van de gelegenheid gebruik - aangezien meerdere afgevaardigden zeer heikele kwesties hebben aangeroerd - om u klip en klaar te zeggen, zoals de heer Coelho zojuist, dat dit initiatief op ons vooral overkomt als een eerste initiatief waarmee de Raad zijn politieke wil toont de achterstand die de justitiële samenwerking ten opzichte van politiële samenwerking heeft opgelopen, in te halen.
En ik zeg u heel eerlijk dat ik niet begrijp hoe men dit initiatief tot justitiële samenwerking op Eurojust-niveau kan bestempelen als een inbreuk op of een bedreiging van de garantie en de bescherming van de grondrechten.
Het dient gezegd te worden: of je onderschrijft het democratisch model dat we kennen, dat gebaseerd is op de scheiding der machten, dat erkent dat de rechtbanken de hoogste instanties zijn om de individuele rechten te waarborgen, en je erkent dat de Europese stafrechtelijke samenwerking er nu juist uit bestaat de coördinatie van de Europese rechtbanken in hun rol als verdedigers van de grondrechten te versterken.
Laten hierover compleet helder zijn.
We zijn niet bezig de harmonisatie van het Europees strafrecht te forceren.
In Tampere is ons gevraagd transnationale regels op te stellen om de transnationale misdaad te kunnen bestrijden. Men zag namelijk in dat het transnationale karakter, of supranationale als u wilt, van de juridische instrumenten een meerwaarde biedt in de strijd tegen onwettige of misdadige praktijken, die per definitie supranationaal zijn.
Misdadigers hoeven niet te twijfelen aan hun supranationale aard.
Daarom heeft men ons in Tampere gevraagd om gemeenschappelijke regels voor tenlastelegging en straffen tegen milieumisdaden, drugshandel, mensenhandel, kinderpornografie, terrorisme en cybercriminaliteit. Men erkende namelijk dat je supranationale criminele activiteiten met supranationale instrumenten moet bestrijden.
Maar aangezien we het met Eurojust hebben over coördinatie tussen nationale magistraten en officieren van justitie om elke vorm van zware criminaliteit te bestrijden - en daarin sluit ik me aan bij de aanpak van mevrouw de rapporteur -, wordt het begrip uitgebreid: we spreken niet alleen meer over samenwerking in de bestrijding van de louter transnationale misdaden, maar ook over samenwerking bij het bestraffen van criminele activiteiten.
Dat betreft bijvoorbeeld het geval van een misdadiger die in een lidstaat een misdrijf pleegt en vervolgens, gezien de ernst van het vergrijp, naar een andere lidstaat vlucht.
Zo komen we op het gebied van de strijd tegen de onveiligheid in het algemeen met inachtneming van niet alleen de nationale grondwetten, maar ook de nationale procedurewetten.
Dat wil zeggen dat het optreden van elke magistraat strookt met zijn nationale wetgeving en dat de bevoegdheden om op te treden en te strijden tegen dit soort criminaliteit binnen het kader van de nationale wetgeving van elke lidstaat vallen.
Daarom zie ik niet in hoe er zo een Europese justitiële Big Brother zou ontstaan.
Ik zie zelfs niet in hoe er een Europees openbaar ministerie zou ontstaan - tot mijn spijt, mag ik wel zeggen. Zoals u weet, heeft de Commissie namelijk voorgesteld een Europees openbaar ministerie op te richten, maar niet in deze context, niet voor deze vraagstukken.
Het voorstel van de Commissie is zeer gericht en is voorgelegd aan wie dat aanbelangt: de Intergouvernementele Conferentie.
Wat heeft de Commissie voorgesteld?
Een Europees openbaar ministerie in het leven te roepen om de financiële belangen van de Europese Gemeenschap te beschermen.
Daar kan men inderdaad spreken over een Europees openbaar ministerie.
Maar nu over Eurojust: dat is een netwerk om het optreden van de nationale magistraten en officieren van justitie te coördineren met als doel de slagkracht in de strijd tegen de zware criminaliteit op Europees niveau te vergroten.
En daarom zie ik het ook als een belangrijk instrument om de rechterlijke controle op Europol te waarborgen.
In Tampere is namelijk duidelijk gezegd dat Eurojust de justitiële tegenhanger van Europol zou worden.
Dat wil zeggen dat als Europol deelneemt aan het onderzoeken en vervolgen van misdadigers, deze activiteiten begeleid en gevolgd moeten worden door Eurojust als netwerk van magistraten en officieren van justitie op Europees niveau.
Daarom moeten de wederzijdse verhoudingen tussen Eurojust, Europol, OLAF, als gespecialiseerd orgaan voor fraudebestrijding, en het reeds bestaande Europees justitieel netwerk goed vastgelegd worden.
De Commissie is ingenomen met uw verslag, mevrouw Gebhardt.
Ik hoop dat het Parlement het aanneemt.
Vanaf 1 januari 2001 zullen wij de gelegenheid krijgen ons zelf in te spannen in dat voorlopige team, maar de Commissie wil doorgaan met het debat over wat het definitief Eurojust-team moet worden.
Daarom zullen we in de Raad en in het Parlement een voorstel voor een mededeling over het definitief justitieel samenwerkingsteam presenteren om zo snel mogelijk over een beeld, een visie te beschikken van wat later de definitieve versie van het Eurojust-netwerk zal zijn.
Hartelijk dank, mijnheer de commissaris.
Het debat is gesloten.
De stemming vindt morgen om 12.00 uur plaats.
Programma FAIR
Aan de orde is het verslag (A5-0310/2000) van mevrouw Langenhagen, namens de Commissie begrotingscontrole, over het speciaal verslag nr. 9/1999 van de Rekenkamer met betrekking tot onderzoeksacties op het gebied van landbouw en visserij, programma FAIR ("Fisheries, Agriculture, & Agro-Industrial Research"), vergezeld van de antwoorden van de Commissie (C5-0227/2000 - 2000/2133(COS)).
Mijnheer de Voorzitter, mijnheer de commissaris, over twee dagen wordt hier een ander belangrijk onderwerp behandeld, namelijk het jaarverslag van de Rekenkamer voor het begrotingsjaar 1999. Dat is de eerste begroting die tenminste ten dele valt onder de verantwoordelijkheid van de nieuwe Commissie.
Bij dat verslag is het heel duidelijk dat de nieuwe Commissie rekenschap moet afleggen. Bij FAIR gaat het echter om een soort lastige erfenis uit het verleden.
Het FAIR-programma gaat over onderzoek op het gebied van visserij, landbouw en de agroalimentaire industrie. Het was een onderdeel van het vierde kaderprogramma voor de onderzoeksacties van 1994 tot 1998.
In die jaren is al met al 660 miljoen euro uit de begroting van de Gemeenschap voor het programma FAIR uitgegeven. Vergeleken met het totale bedrag van 11,8 miljard euro voor het vierde kaderprogramma is dat een klein bedrag, maar het is genoeg om er wat onderzoek aan te wijden.
Ik heb al gezegd dat het programma FAIR, dat in het speciaal verslag van de Rekenkamer wordt genoemd, een lastige erfenis uit het verleden is.
Je zou kunnen zeggen dat het Parlement geen oude koeien uit de sloot zou moeten halen, ook al omdat de Commissie alles nu toch al beter doet.
Deze redenering kan ik echter niet volgen.
Als vertegenwoordigers van de Europese burgers hebben we tenslotte een controlefunctie; die moeten we uitoefenen, anders verliezen we onze geloofwaardigheid.
Dat betekent ook dat we achteraf moeten controleren, ook al gebeurt dat in dit geval inderdaad tamelijk laat.
Voor dit verslag heb ik talloze gesprekken gevoerd met de Rekenkamer en met de Commissie, maar ook met beide partijen tegelijkertijd.
Deze kleine triloog, als ik het zo mag noemen, is een faire en openhartige discussie geweest.
Mijn aanvullende vragen zijn tevredenstellend beantwoord.
Alle partijen hebben - volgens mij - eerlijk gereageerd zonder starre posities in te nemen.
Ik heb vastgesteld dat de sfeer constructief was en gekenmerkt werd door de openheid en flexibiliteit waar zo vaak om gevraagd wordt. Dit was geen confrontatie van twee zwijgende, gepantserde schildpadden.
We mogen dit beslist als een nieuwe vorm van samenwerking beschouwen.
Daarvoor wil ik de Rekenkamer en de Commissie met nadruk bedanken!
De opstelling van de onderzochte tegenover de onderzoekers is veel beter geworden.
De controle is nooit een doel op zich, we willen daarmee iets verbeteren.
Uiteindelijk willen we toch allemaal hetzelfde, de controleurs en de gecontroleerden, en waarom?
Omdat we het Europese geld in de toekomst beter willen besteden.
Al met al is het verslag evenwichtig; het houdt rekening met de verschillende belangen.
Toch moet ik een aantal punten van kritiek noemen.
Ik hoop echter dat de Commissie haar beloftes inlost en voor het vijfde kaderprogramma voor de onderzoeksacties de nodige verbeteringen aanbrengt.
Wat zijn de belangrijkste kritiekpunten?
De hele controleprocedure duurt te lang en is in de huidige vorm onaanvaardbaar.
Ik zeg dat in alle duidelijkheid, en u weet het ook.
Het is onaanvaardbaar dat niet minder dan twee jaar verstrijken tussen het begin van het onderzoek en het uitbrengen van een verslag aan het Parlement.
Iets actueler zou de informatie toch moeten zijn.
Ik heb het daarbij niet over de uitvoering van de controle, daar is wat tijd voor nodig. Ik heb het over de contradictoire procedure en misschien ook over de publicatie ervan.
We moeten daar iets aan doen.
We moeten zo snel mogelijk modaliteiten ontwikkelen om het speciaal verslag binnen een redelijke termijn te kunnen publiceren.
In haar antwoord op mijn vraag over dit onderwerp heeft de Commissie mogelijke procedures beschreven, maar helaas heeft dat tot nu toe geen bruikbare resultaten opgeleverd.
Gezien het belang van het onderzoeksprogramma voor de landbouw en de visserij is het jammer dat we een aantal problemen hebben moesten vaststellen, die verband houden met de manier waarop het programma georganiseerd is.
De beschrijving van de selectiecriteria blijft bijvoorbeeld onduidelijk en de toepassing ervan inconsequent. Daardoor is soms niet begrijpelijk welke projecten gesubsidieerd worden.
Bovendien zijn er fouten gemaakt bij het bevestigen van de uitgaven en zijn de mogelijke sancties te beperkt. Ook zijn de banden tussen de deskundigen en bepaalde organisaties die bij de onderzoeksprojecten zijn betrokken, volgens mij niet boven alle twijfel verheven.
Ik wil er vooral op wijzen dat de samenwerking tussen de betrokken directoraten-generaal onderzoek, landbouw en visserij niet tevredenstellend was. Dat moet in de toekomst efficiënter gebeuren.
Zeker ook over mijn stokpaardje, de visserij, wil ik zeggen dat ik er ondanks alles van uitga we alle drie samen zullen proberen het beleid in de toekomst te verbeteren.
Mijnheer de Voorzitter, het verslag van de Commissie visserij was in ieder geval redelijk beknopt.
Eigenlijk vormden de problemen in verband met de uitgaven ook niet zo' n zorgenpunt voor de Commissie visserij; andere domeinen baarden ons grotere zorgen.
De Rekenkamer heeft een opbouwend en redelijk verslag geproduceerd, maar toen wij hier eenmaal over gepraat hadden in de commissie en de problemen hadden ontward en naar de uitleg hadden geluisterd, waren we er wel meer van overtuigd dat de gerezen problemen niet van tevoren hadden kunnen worden voorzien, en dat ze rechtgezet konden worden.
Ik herinner me dat het ging om een bijzonder groot aantal projecten.
Het bedrag is niet gering - 600 miljoen euro - maar wel dun uitgesmeerd over ongeveer 600 projecten, en met de beperkte mankracht en middelen waar de Commissie destijds over beschikte was het niet eenvoudig om nauwkeurig in de gaten te houden wat er allemaal gebeurde.
Zoals bij zovele andere afdelingen van de begroting, werd zo' n 80% van het totaal van de uitgaven gedaan via een of andere vorm van overheidsinstantie in de lidstaten.
Het geld werd het bedrijfsleven dus niet zonder meer in de schoot geworpen, op een klein gedeelte na.
Een groot deel van de uitgaven gebeurde onder toezicht van de lidstaten.
Wij zijn blij met de beleidswijziging in het nieuwe programma, zodat het geld niet meer in beheer wordt gegeven aan de beleidsmakers in een directoraat-generaal, maar aan de mensen die onderzoek doen.
Wij denken dat we van mensen die geïnteresseerd zijn in onderzoek een constructievere benadering van onderzoek mogen verwachten dan van mensen die een bepaald beleid moeten beheren, zoals bij landbouw.
Wij willen de rapporteur ook nog in zijn algemeenheid bedanken voor het feit dat zij hiermee de aandacht heeft gevestigd op de problemen die in dit verband spelen, en wij kijken uit naar een doeltreffender en bevredigender functioneren van het programma in gewijzigde vorm.
Mijnheer de Voorzitter, ik ben blij met dit verslag van mevrouw Langenhagen, en ik kan de inhoud ervan met genoegen onderschrijven.
Het rapport van de Rekenkamer over het FAIR-programma, dat de basis voor het verslag van de rapporteur vormde, werd pas in maart van dit jaar gepubliceerd, hoewel de sectorbrieven over de controle al in december 1998 en februari 1999 naar de Commissie waren gezonden.
Zoals de rapporteur ook al stelde is dat eenvoudigweg onaanvaardbaar.
Er is veel teveel tijd verstreken en dat ondermijnt de relevantie van het werk van het Parlement als het zich over zo' n verslag buigt.
Dat er zoveel tijd overheen gaat komt door de inconsistente procedure die wordt gevolgd door Rekenkamer en Commissie voorafgaande aan elke publicatie van een verslag van de Rekenkamer, een procedure die de Commissie het recht geeft om haar antwoord op hetzelfde moment te publiceren als het verslag.
Die vertraging heeft er in dit geval toe geleid dat de rapporteur zich zeer terecht afvraagt of het nog wel zin heeft de inconsistente procedure in haar huidige vorm te handhaven.
Dat is een aspect waar ik zeker nader op in zal gaan in mijn verslag, dat in december in het Parlement zal worden besproken.
Voorlopig zal ik het laten bij de suggestie dat de hele procedure nog een keer onder de loep moet worden genomen, niet alleen in verband met het jaarverslag van de Rekenkamer dat morgen gepubliceerd wordt, maar ook als het gaat om speciale rapporten zoals dit.
Het rapport van de Rekenkamer maakt melding van een aantal belangrijke problemen bij het beheer van het FAIR-programma in de periode 1994 tot en met 1998, waaronder een gebrek aan gekwantificeerde doelstellingen voor het programma, wat een goede meting van de resultaten bemoeilijkt, onvoldoende transparantie bij de selectie- en evaluatieprocedures en bij het beheer van maatregelen door drie DG' s.
Dit betekende dat er in het beheer van het programma een gebrek was aan duidelijkheid en homogeniteit.
Wij hopen dat de hervormingen die op dit moment gaande zijn binnen de Commissie zullen leiden tot een sterk bijgestuurde aanpak in de toekomst.
Het gebrek aan duidelijke streefdoelen en aan mogelijkheden om de resultaten te kunnen meten is absoluut onaanvaardbaar en zou in geen enkele andere instelling kunnen voorkomen.
Dit zijn allemaal stokoude koeien.
We weten best dat er veranderingen op til zijn, maar we willen graag dat daar haast mee wordt gemaakt.
Dan zitten we nog met dat probleem van die 3,4 miljoen euro die nog steeds teruggevorderd moet worden. 92% van dat bedrag is opgespoord via drie dossiers die al sinds juni 1996 en augustus 1997 worden onderzocht door de juridische dienst van de Commissie, gevallen waarvan de vervaldata verstreken zijn.
Het is van vitaal belang dat de Commissie die dossiers opvolgt en haar geld terugkrijgt.
We zullen de komende tijd op de voet volgen wat er gebeurt met de aanbevelingen in dit rapport, en dringen er dus bij de Commissie op aan de zaak zo snel mogelijk recht te zetten, anders kunt u ervan op aan dat er in de verslagen over de kwijtingsprocedure naat dit rapport en andere speciale rapporten wordt verwezen.
Mijnheer de Voorzitter, ik feliciteer mevrouw Langenhagen met haar verslag.
Ik vind dat ze in alle opzichten een duidelijke beschrijving heeft gegeven van de grote problemen die bij de tenuitvoerlegging van de FAIR-programma's en bij de controle van het functioneren van die programma's zijn opgetreden.
In dit verband vind ik het onaanvaardbaar dat de Commissie ondanks haar grote deskundigheid vele dingen waartoe wij samen hebben besloten, niet ten uitvoer heeft gelegd.
Namens de Commissie visserij wil ik slechts enkele punten aanhalen.
Alvorens nieuwe programma's gestart worden, dient men de bestaande programma's te evalueren.
Met behulp van het wetenschappelijk onderzoek dat een belangrijk onderdeel van ons beleid vormt, in dit geval het visserijbeleid, moet vooraf berekend worden wat men wil en hoe men de begroting wil aanwenden, opdat de beschikbare middelen op elk moment aan de vangstmethodes en -mogelijkheden kunnen worden aangepast.
Na de ervaring uit het verleden, toen drie directoraten-generaal betrokken waren bij de coördinatie en het beheer van de acties, is de Commissie visserij voorts van mening dat duidelijk bepaald moet worden wie van de drie de leiding heeft en verantwoordelijk is voor de tenuitvoerlegging van de besluiten.
Mijnheer de Voorzitter, geachte collega's, mijnheer de commissaris, ik zou de rapporteur van harte willen feliciteren met dit verslag.
Het is volgens mij bijzonder fair, gematigd en evenwichtig. Het is in de commissie dan ook met eenparigheid van stemmen goedgekeurd.
Ik wil slechts een paar punten noemen, die volgens mij essentieel zijn voor de toekomstige controle op het onderzoek in het algemeen.
Daarbij lijkt mij belangrijk wat de rapporteur voor advies voor de Commissie visserij heeft gezegd: als we niet van tevoren duidelijke doelstellingen definiëren is het niet mogelijk om, in het belang van de belastingbetalers, die wij vertegenwoordigen, een werkelijk duidelijke controle te verrichten en te beoordelen hoe effectief het beleid is.
Dat lijkt me een van de belangrijkste verwijten in het verslag van de Rekenkamer te zijn.
Het wordt in die situatie namelijk ondoenlijk om de effectiviteit van het beleid te bepalen.
Ten tweede: op het gebied van de hiërarchie bij de ordonnateursbevoegdheid zijn hier dingen op een onaanvaardbare manier door elkaar gehaald, mijnheer de commissaris.
In punt 59 van het verslag van de Rekenkamer wordt dat vrij duidelijk gezegd.
Dat een ordonnateur, die in 1996 98% van de nodige middelen heeft toegekend, in de hiërarchie onder degene valt, die voor het dossier verantwoordelijk is, dat is onaanvaardbaar.
Het officiële antwoord daarop van de Commissie in het dossier is dat er altijd nog een directeur-generaal is. Dat is heel magertjes.
Ik geloof niet dat iemand die iets te maken heeft met financieel beheer en ook met de controle op het financieel beheer een dergelijk antwoord tevredenstellend zou kunnen vinden.
Ik hoop, mijnheer de commissaris, dat we met het oog op de al door mevrouw Morgan genoemde hervorming van de Commissie niet alleen zullen zorgen voor een hervorming van het financieel reglement, maar vooral ook voor een volledige toepassing van het bestaande financieel reglement.
Het financieel reglement is een wonder van wijsheid, alles wordt keurig uit elkaar gehouden. Het is echter jammer wanneer in de praktijk alles door elkaar wordt gehaald, en dat schijnt hier te zijn gebeurd.
Mijnheer de commissaris, na het bijzonder kritische verslag over het Gemeenschappelijk Onderzoekscentrum, maar ook na het speciaal controleverslag over een heel bijzonder contract met een adviesbureau krijgen we heel binnenkort nog meer verslagen van de Rekenkamer of controleverslagen - en die hebben dan ook al betrekking op de nieuwe Commissie.
Ik hoop dat we dan ook bereid zijn om werkelijk iets te doen aan de punten die mevrouw Langenhagen heeft genoemd.
Mijnheer de Voorzitter, dames en heren parlementsleden, ik dank u voor het belang dat u hecht aan het bijzonder verslag van de Rekenkamer over de activiteiten van het programma FAIR.
Mijn dank gaat met name uit naar mevrouw Langenhagen voor haar zeer constructieve verslag en naar de leden van de Commissie begrotingscontrole, evenals naar de Commissie visserij, met name de rapporteur, de heer Busk.
Door de dialoog met de Rekenkamer en de diensten van de Commissie en door het belang dat u eraan hecht, heeft u, en daar dank ik u voor, de geest die aan dit verslag ten grondslag ligt, benadrukt.
Ook heeft u gezegd dat het programma FAIR was opgenomen in het vierde kaderprogramma.
Dat liep af toen ik mijn ambt als commissaris opnam, maar de huidige Commissie en haar commissaris moeten ervoor zorgen dat er lering wordt getrokken uit uw werk en dat er gevolg wordt gegeven aan de aanbevelingen die de Rekenkamer hierover geformuleerd heeft.
Dankzij het verslag kunnen we ons een oordeel vormen over de werkwijze en de manier waarop de situatie zich heeft ontwikkeld.
Ik zou echter willen onderstrepen dat er geen enkel geval van fraude of verduistering is geconstateerd.
Dat moeten we voor ogen houden, want daar bestaat soms verwarring over.
Het is van belang dit naar buiten toe goed duidelijk te maken.
Zoals gezegd heeft het FAIR-programma een budget van 739 miljoen euro.
Er zijn meer dan 3300 voorstellen voor binnengekomen, waarvan er meer dan 600 financieel ondersteund zijn.
Het FAIR-programma is ook snel gemobiliseerd aan het begin van de gekkekoeiencrisis en dat jaar is er na een oproep tot voorstellen een Europees actieplan voor overdraagbare sponsvormige encefalopathie opgestart.
Daarmee wil ik beklemtonen dat het bij een aantal problemen een zeer positieve rol heeft gespeeld.
Welke vragen zijn er gesteld, welke verbeteringen zijn er aangebracht?
Ik wil u er een paar noemen die reeds zijn opgenomen in het vijfde kaderprogramma en die sporen met de aanbevelingen van de Rekenkamer.
Op de eerste plaats moet u weten dat het beheer van het landbouwkundig onderzoek na een herstructurering van de diensten van de Commissie overgeheveld is van het DG Landbouw naar het DG Onderzoek, waardoor er een zekere uniformiteit komt in de onderzoeksprocedures van het DG Landbouw.
Dat is niet het geval voor het visserijonderzoek, maar was wel het geval voor landbouw.
Om de coördinatie goed te doen verlopen is er verder een directeursgroep opgezet om te zorgen voor een betere coördinatie tussen de tenuitvoerlegging van de onderzoeksprogramma' s en de bevoegde directoraten-generaal die verantwoordelijk zijn voor de andere beleidsterreinen.
Op de derde plaats heeft de Commissie bij alle specifieke programma' s dezelfde procedure gehanteerd om de onderzoeksvoorstellen te beoordelen. Die procedure is voor iedereen beschikbaar in het gemeenschappelijk evaluatiehandboek.
Er is voor de beoordeling van de voorstellen een gemeenschappelijk en transparant gegevensbestand van deskundigen opgezet en men ijvert er erg hard voor om de onafhankelijkheid van de deskundigen in de beoordeling van de voorstellen te waarborgen.
Er is een gemeenschappelijke gegevensbank voor onderzoek opgezet.
In het nieuwe onderzoekscontract worden nu alle financiële en administratieve aspecten in detail vastgelegd, zijn de verantwoordelijkheden van de deelnemers duidelijker weergegeven en is de onderhandelingsprocedure beter gedocumenteerd.
De Commissie heeft ook het aantal controles aanzienlijk verhoogd: hun aantal is de afgelopen jaren jaarlijks met 25% gestegen.
Die maatregelen zijn dus voorzien in het vijfde kaderprogramma en worden nu toegepast.
Toen ik in functie trad heb ik verder onmiddellijk het initiatief genomen tot oprichting van een informele werkgroep, die zich heeft gebogen over de vereenvoudiging en de verbetering van de procedures. Ik heb hierover al kunnen spreken binnen de Commissie industrie, externe handel, onderzoek en energie.
Dat illustreert dat de Commissie zich niet onbetuigd heeft gelaten en dat ze nu gevolg geeft aan uw opmerkingen.
We moeten ons bewust zijn van de ontwikkelingen en tegelijk waakzaam blijven, want op dit gebied bestaat er geen volmaaktheid.
Des te meer omdat er in het verslag een aantal punten wordt belicht die verbeterd dienen te worden, zoals u heeft benadrukt.
Ik zal een paar punten opnoemen en u zeggen hoe wij daarover denken. We hebben verschillende soorten activiteiten ontwikkeld om de jaarlijkse monitoring van de onderzoeksprogramma' s, die een onafhankelijk advies oplevert over de staat en de tenuitvoerlegging van onze programma' s, te verbeteren.
Onze maatregelen voorzien in een analyse van de wijze waarop het onderzoek in het kader van de nationale en de EU-programma' s praktisch beheerd wordt, om de beste methodes uit te wisselen en sneller van elkaar te kunnen leren. Ze voorzien verder in de financiering van studies om de sociaal-economische gevolgen van het kaderprogramma te evalueren en in het starten van pilots om de effecten van de afgeronde projecten te beoordelen.
Net als de Commissie is het Parlement van mening dat de gezamenlijke verantwoordelijkheid voor de tenuitvoerlegging van de projecten zeer dicht bij de gezamenlijke financiële verantwoordelijkheid ligt.
Maar ik wil toch wel een punt aanhalen, namelijk dat een gezamenlijk financiële verantwoordelijkheid in strikte zin binnen het kaderprogramma ondenkbaar is. Dat kaderprogramma heeft als doel consortia te vormen die bestaat uit verschillende partners, universiteiten, het MKB, grote ondernemingen en openbare of particuliere onderzoeksinstituten.
Die partners kunnen onderling onmogelijk voldoende financiële garanties vinden en het MKB kan niet noodzakelijkerwijs aansprakelijk worden gesteld voor de insolvabiliteit van de andere leden van het consortium.
Het is duidelijk dat er door in consortiumverband te werken geen dualiteit geschapen wordt in de gezamenlijke financiële verantwoordelijkheid.
Het probleem zit veel ingewikkelder in elkaar. Voor deze punten moeten we natuurlijk methodes vinden die een grote mate van zekerheid verschaffen, maar we moeten vermijden dat we daarmee het MKB of de publieke instellingen van het kaderprogramma uitsluiten uit angst dat zij verantwoordelijkheden krijgen toebedeeld die zij niet aankunnen.
We moeten dus een goed evenwicht zien te vinden in de gezamenlijke financiële verantwoordelijkheid, maar anderzijds evenmin de partners van het consortium afschrikken. In dat geval zullen namelijk alleen de sterksten deelnemen, terwijl wij de deelname van het midden- en kleinbedrijf juist willen bevorderen.
Ik ben het daarentegen volledig met u eens dat het nodig is het risico op dubbele financiering tot een minimum te beperken.
Hierbij moet u weten dat de diensten van de Commissie in het kader van actie 47 van het Witboek van de hervorming nu reeds een centraal register aan het voorbereiden zijn voor de contracten die door de Commissie zijn afgesloten. Dat register zal later gekoppeld worden aan alle financiële informatiesystemen van de Commissie.
U heeft natuurlijk nog andere vraagstukken aangeroerd. Ik verwijs onder meer naar het probleem dat mevrouw Langenhagen in haar inleiding aan de orde stelde, inzake de tijd die verstreken is tussen de sectorbrieven en de behandeling van het verslag in het Parlement.
Die tijd is afhankelijk van de betrekkingen tussen de Commissie en de Rekenkamer. Er zijn, zoals u heeft beklemtoond, enkele jaren overheen gegaan, maar het ligt voor de hand dat we lering moeten trekken uit die gang van zaken.
Sindsdien zijn er maatregelen genomen op het niveau van de interne organisatie van onze diensten om de sectorbrieven van de Rekenkamer zo veel mogelijk te versnellen.
Het is volstrekt duidelijk dat die dialoog nodig is. Er ligt natuurlijk een gedeelde verantwoordelijkheid; daarom moet de Rekenkamer die dialoog ook opstarten, maar ik kan u verzekeren dat de Rekenkamer en diensten van de Commissie, evenals het Parlement, deze problemen in elk geval constructief willen aanpakken.
Daarmee kom ik bij de vraag van mevrouw Morgan over de terugvordering van kredieten.
Het gaat om een bedrag van 3,4 miljoen euro; dat lijkt misschien veel, maar maakt slechts 0,3% van het programma uit.
Dat het slechts 0,3% is, wil natuurlijk niet zeggen dat het niet teruggevorderd moet worden en dat we niet moeten proberen het terug te vinden.
Ik verzeker u dat de diensten van de Commissie alles in het werk hebben gesteld om de bedragen in kwestie terug te krijgen. Maar de bevoegde diensten hebben het dossier twee jaar geleden doorgestuurd voor gerechtelijke procedures.
Van de drie dossiers die door de juridische dienst van de zijn Commissie behandeld, zijn er twee inmiddels gevorderd tot het stadium van een rechtszaak, aangezien ze onderworpen zijn aan de geldende nationale wetgeving.
De procedure is dus in gang gezet, maar we begeven ons nu op terrein waar de jurisdictie van de lidstaten geldt, en daar hebben we de termijnen niet altijd zelf in de hand.
Maar ik benadruk dat deze drie genoemde dossiers 92% van het bedrag vertegenwoordigen.
We hebben dus echt gewerkt aan de terugvordering van die 3,4 miljoen en je kunt zeggen dat we daar voor meer dan 90% in zijn gslaagd.
Vervolgens was er een vraag over de visserij en de persoon die de controle uitvoert. Men heeft me zojuist het antwoord gegeven.
De betrokken persoon werkt nu op het gepaste niveau.
Wat het DG Landbouw aangaat, is het probleem opgelost door het bevoegde team over te hevelen naar het DG Onderzoek.
Daardoor kon het beleid beter gecoördineerd worden.
Dat zijn de antwoorden die ik op uw vragen kan geven.
Er moeten nog nieuwe toepassingen worden geïmplementeerd en ik maak van de gelegenheid gebruik om u mede te delen welke richtsnoeren we voor het communautair onderzoek in het toekomstige kaderprogramma willen ontwikkelen. De Commissie industrie, externe handel, onderzoek en energie heeft die al behandeld, want ik heb op 4 oktober bij de parlementaire commissie een oriëntatienota ingediend en er zal een verslag worden opgesteld.
Met een aantal onderdelen van die globale richtsnoeren kan de bureaucratische last aanzienlijk verlicht worden: de overstap van een projectmatige aanpak naar een programmagebonden aanpak, de instelling van een minimale omvang voor de projecten, uitbesteding van een aantal activiteiten, zoals de exploratiepremies voor het midden- en kleinbedrijf, uitkering van mobiliteitsbeurzen en, in het algemeen, vereenvoudiging van de procedures.
Ik denk dat er in het toekomstige kaderprogramma aanzienlijke wijzigingen dienen te worden aangebracht.
We zullen zien welke effecten de wijzigingen in het vijfde kaderprogramma hebben gesorteerd en ik wil u ervoor bedanken dat u naar verbetering gestreefd hebt.
Dat is ook het streven van de Commissie en ik hoop dat we in de best mogelijke omstandigheden kunnen werken aan verwezenlijking van dit op Europees niveau onontbeerlijke onderzoeksprogramma. De uitvoering ervan moet echter wel zo efficiënt mogelijk zijn en de financiële controle onberispelijk.
Hartelijk dank, mijnheer de commissaris.
Het debat is gesloten.
De stemming vindt morgen om 12.00 uur plaats.
(De vergadering wordt om 20.00 uur gesloten)
Goedkeuring van de notulen van de vorige vergadering
­ De notulen van de vergadering van gisteren zijn rondgedeeld.
Geen bezwaren?
­ (ES) Mevrouw de Voorzitter, dit is een kort amendement op de notulen.
Bij de wijziging van de agenda van donderdag 16 november a.s. hebben wij het over de Britse kernonderzeeër bij Gibraltar gehad. Er zijn drie parlementsleden aan het woord geweest.
De opmerkingen van de heren Poettering en Barón Crespo staan correct in de notulen vermeld. Een van hen vroeg om de politieke steun van de Fractie van de Europese Volkspartij om dit onderwerp op de agenda van december te plaatsen.
De ander zegde die steun toe. Van de derde spreker, Galeote Quecedo, wordt echter alleen de naam genoemd.
De inhoud van zijn woorden is niet in de notulen opgenomen.
Ter toelichting merk ik op dat onze ontwerpresolutie tot enige vrees aanleiding blijkt te kunnen geven.
Hoewel dit naar ons oordeel onterecht is, zijn wij toch bang dat zich bij de behandeling in december opnieuw problemen voordoen.
Dit slechts ter toelichting.
Mijn vraag is of de woorden van de heer Galeote Quecedo in de notulen kunnen worden opgenomen.
­ Hartelijk dank, mijnheer Aparicio Sánchez.
Wij zullen de verklaring van de heer Galeote Quecedo in de notulen opnemen.
Mevrouw de Voorzitter, een aantal parlementsleden verwachtte gisteren van de Voorzitter een mededeling over de Sacharov-prijs - aan wie de prijs is toegekend, wat de stemuitslag was en wanneer de prijs in plenaire vergadering wordt uitgereikt.
Kunt u ons vandaag, of anders zo snel mogelijk, hierover nadere informatie geven?
­ Mijnheer Bethell, uw opmerking heeft niet betrekking op de goedkeuring van de notulen. Ik kan u evenwel met genoegen laten weten dat de Conferentie van voorzitters heeft besloten de Sacharov-prijs voor dit jaar toe te kennen aan de vereniging "¡Basta Ya!" .
De prijs zal tijdens de vergaderperiode van december aan deze vereniging worden uitgereikt.
(De notulen worden goedgekeurd)
Ontwerphandvest grondrechten van de Europese Unie
­ Aan de orde is de aanbeveling (A5-0325/00) van de leden Duff en Voggenhuber, namens de Commissie constitutionele zaken, betreffende de goedkeuring van het Ontwerphandvest van de grondrechten van de Europese Unie. (A5­0325/2000).
Mevrouw de Voorzitter, als afgevaardigde uit Salzburg wil ik u eerst van harte danken voor uw troostende woorden van gisteren. Vrijdag vindt in de Salzburger Dom de rouwplechtigheid plaats voor de grootse ramp die mijn land in de voorbije decennia getroffen heeft.
Ik weet dat het Parlement mee zal rouwen. Ik dank u voor uw woorden van deelneming en troost voor de nabestaanden.
Mevrouw de Voorzitter, dames en heren, na negen maanden werk en grote inspanningen om een consensus te bereiken, ligt nu het Ontwerphandvest van de grondrechten van de Europese Unie voor.
Wij moeten vandaag alleen ja of nee zeggen. De rapporteurs stellen de plenaire vergadering voor het Handvest van de grondrechten goed te keuren.
Wij doen dat met volle overtuiging.
Zoals velen onder u betreur ook ik dat wij vandaag alleen maar ja of nee kunnen zeggen en de Raad geen andere politieke signalen kunnen geven. Wij hadden graag uitdrukking gegeven aan de kritische steun van het Parlement voor het Handvest van de grondrechten.
Ik herinner u aan de waarde van het Handvest, als het wordt aangenomen.
Er is een eerste, ongeschreven grondrecht, namelijk het recht van de mensen om hun rechten te kennen.
Dat grondrecht wordt nu werkelijkheid.
De vage formuleringen en rechtsgrondslagen van de Unie worden in een duidelijk grondrechtensysteem gegoten dat voor alle EU-instellingen en bij de toepassing van het Europees recht voor de lidstaten bindend is.
De waarde van het Handvest ligt ook in het feit dat onvervreemdbare maar vrijblijvende, niet opeisbare rechten zonder garanties in het volkenrecht tot rechtsgrondslagen en zelfs tot constitutionele principes van de Unie worden gemaakt. Het Handvest van de grondrechten zal daardoor ongetwijfeld ooit juridisch bindend worden.
Voor het eerst in de geschiedenis van de fundamentele en mensenrechten worden in dit Handvest sociale rechten opgenomen die dezelfde waarde hebben als de klassieke mensenrechten en traditionele principes. Dat is in geen enkele lijst van grondrechten van een lidstaat het geval.
Voor alle kandidaat-landen die tot de Europese Unie willen toetreden, is dit Handvest ook de uitdrukking van onze gemeenschappelijke waarden. Wat de sociale rechten betreft, is het voor de kandidaat-landen een duidelijk signaal dat ze aan die sociale normen moeten beantwoorden.
Het Handvest betekent ook het begin van het constitutionele proces waar het Parlement zo vaak op heeft aangedrongen, al zijn sommige staats- en regeringsleiders het daar niet mee eens.
Met het Handvest van de grondrechten wordt de eerste steen gelegd van een constitutioneel proces en een toekomstige Europese grondwet.
Dat moet voor ons een voldoende reden zijn om het Handvest goed te keuren, ook al zijn een groot aantal van de belangrijke rechten die het Parlement terecht voor de mensen in Europa heeft geëist, niet in dit Handvest opgenomen.
Het is onbegrijpelijk dat het recht op een eerlijk loon niet in het Handvest wordt vermeld. Even onbegrijpelijk was het krachtige verzet tegen de opneming van het recht op een menswaardig bestaansminimum, op arbeid en op huisvesting.
Om de hoeksteen van een Europese grondwet te kunnen worden moet dit Handvest in de toekomst nog worden aangevuld.
Dat kan ons echter niet beletten met overtuiging deze eerste stap te doen.
Ik hoop dat het Parlement, al zegt het vandaag alleen ja tegen het Handvest van de grondrechten, er in de volgende weken er geen twijfel over zal laten bestaan dat het van de Raad verlangt dat dit Handvest juridisch bindend wordt en dat het de burger ook toegang tot het Europees Hof van Justitie verleent.
Ik hoop dat het Parlement deze eisen in zijn resolutie voor Nice met een grote meerderheid kracht zal bijzetten.
Tenslotte dank ik mijn co-rapporteur voor het vele en bewonderenswaardige werk dat hij heeft verricht, en het Parlement voor zijn steun.
Mevrouw de Voorzitter, hoe men destijds ook mocht denken over het mandaat van de Europese Raad van Keulen, het is in ieder geval nogal verrassend dat de Conventie voor de opstelling van het Ontwerphandvest dit mandaat volledig heeft weten te vervullen.
Wij stonden voor een buitengewoon complexe taak: de opneming van fundamentele rechten en vrijheden, zoals die bestaan binnen de constitutionele tradities van de lidstaten, maar ook binnen de algemene beginselen van de wetgeving van de Unie.
Naar mijn mening is de Conventie erin geslaagd een gezond evenwicht te bereiken tussen zelfbeheersing en ambitie.
Wij zijn niet verder gegaan dan de Verdragen ons toestonden maar hebben wel de invloed van deze Verdragen tot het uiterste opgerekt, door de relatie tussen de burgers en de Unie voor het eerst duidelijk zichtbaar te maken.
Sommigen zullen teleurgesteld zijn dat het Handvest niet verder heeft kunnen reiken, maar we moeten niet vergeten dat het een compromis is, dat in de smeltkroes van de Conventie is gesmeed, en dat het een evenwicht vertegenwoordigt tussen concurrerende politieke tendensen, nationaliteiten en culturen.
Dit evenwicht vereiste een brede consensus binnen de Conventie, en die brede consensus moet er ook zijn binnen het Europees Parlement.
Het Parlement heeft een belangrijke rol gespeeld bij de formulering van het Handvest.
Wij hebben er baat bij gehad dat wij sterk bij het proces betrokken zijn geweest, en dit Handvest zal, wanneer het eenmaal plechtig is afgekondigd, de burgers die wij vertegenwoordigen ten goede komen, met name omdat artikel 52, lid 3, bepaalt, dat de Unie in deze tijden van voortschrijdende Europese integratie de Europese grondrechten uitgebreidere bescherming kan bieden.
Mevrouw de Voorzitter, geachte voorzitters, geachte afgevaardigden, allereerst wil ik mij namens de Raad aansluiten bij de bij de condoleances van het Europees Parlement aan de familie van de slachtoffers van het verschrikkelijke ongeluk bij Salzburg in Oostenrijk.
Het doet mij bijzonder veel genoegen dat ik hier met u dit mooie Ontwerphandvest van de grondrechten van de Europese Unie uitvoerig kan bespreken alvorens uw Parlement zijn uiteindelijke standpunt over deze tekst inneemt. Wij hebben al tweemaal van gedachten kunnen wisselen over deze tekst.
Allereerst hebben we op 3 oktober jongstleden een debat over deze tekst gevoerd in het kader van een mondelinge vraag die door voorzitter Napolitano van de Commissie constitutionele zaken werd gesteld. Vervolgens is dit vraagstuk op 24 oktober aan de orde gesteld toen ik u de resultaten van de informele Raad van 13 en 14 oktober in Biarritz presenteerde.
Het debat van vandaag is echter geen nodeloze herhaling.
Het is juist bijzonder belangrijk omdat uw Parlement vandaag een besluit zal nemen. Overeenkomstig de conclusies van de Raad van Keulen zal het, samen met de Raad en de Commissie, de tekst presenteren tijdens de Europese Raad van Nice, die over minder dan een maand zal plaatsvinden.
Het behoeft geen betoog dat het hier om een zeer belangrijk politiek besluit gaat, omdat we zo de Europese burgers opnieuw op het belang van dit initiatief kunnen wijzen.
Ik wil de beide rapporteurs, de leden Duff en Voggenhuber, lof toezwaaien voor hun betoog van zojuist. Uit het standpunt van de Commissie constitutionele zaken kan ik opmaken dat deze u uitnodigt de onderhavige tekst aan te nemen en dus uw Voorzitter mandaat te verlenen om, namens u, het Handvest in Nice te presenteren met de voorzitters van de Raad en de Commissie.
Zoals u weet komt uw standpunt overeen met dat van de staatshoofden en regeringsleiders, die tijdens de Europese Raad van Biarritz unaniem en onvoorwaardelijk het Handvest hebben goedgekeurd. Ik wil u derhalve namens de Raad verzoeken dit standpunt van de Commissie constitutionele zaken te volgen en wil daarvoor graag een aantal redenen aandragen.
In de ogen van het voorzitterschap van de Raad vormt dit Handvest in twee opzichten een succes.
In eerste instantie vanwege de gehanteerde methode van de Conventie, die is samengesteld uit leden van het Europees Parlement, nationale afgevaardigden, persoonlijke vertegenwoordigers van de staatshoofden en regeringsleiders, en leden van de Europese Commissie. Wat deze laatste betreft, wil ik hier de heer Vitorino begroeten, die al zijn deskundigheid in dienst van dit initiatief heeft gesteld.
De diversiteit en kwaliteit van de benoemde leden hebben mijns inziens ontegenzeggelijk bijgedragen aan de rijkdom van deze tekst.
De Conventie heeft op transparante wijze en in overleg met de burgers haar werkzaamheden verricht, en daarbij veelvuldig gebruik gemaakt van het Internet. Ik vind dit een bijzonder goede zaak.
Bovendien heeft de Conventie als onderdeel van haar werkzaamheden hoorzittingen gehouden met de grote Europese NGO' s, de sociale partners van ons continent en, hetgeen zeer belangrijk is voor de toekomst, de kandidaat-landen.
Deze openheid en transparantie hebben hun vruchten afgeworpen en hebben actief bijgedragen aan de geleidelijke verbetering van het Ontwerphandvest via de verschillende versies die zijn opgesteld. We kunnen hierdoor constateren dat de uiteindelijke versie van de tekst goed is.
Gezien de ervaring die we met de Conventie hebben opgedaan, denk ik dat we deze werkwijze ook in de toekomst kunnen volgen. Ik wil niet zeggen dat deze de enige juiste is, maar hij kan zeker een bijdrage leveren aan een transparanter Europa dat beter naar zijn burgers luistert.
Met name tijdens ons vorige debat hebben leden van dit Parlement aangegeven dat ze in de toekomst graag op deze ervaring willen voortbouwen.
Zelf twijfel ik er niet aan dat er zich een gepaste gelegenheid zal voordoen om van deze werkwijze gebruik te maken.
Het tweede en belangrijkste succes heeft betrekking op het resultaat dat de Conventie heeft bereikt. Het Handvest is bovenal een duidelijk en goed geordend document.
Nu ik voorbereidingen tref voor de volgende IGC raak ik hiervan steeds meer doordrongen. Het document is beknopt en helder en komt daarmee tegemoet aan de zorgen en verwachtingen van onze medeburgers.
Het is een korte tekst van ruim vijftig artikelen, verdeeld over zes hoofdstukken. De titels van deze hoofdstukken zorgen voor de juiste toonzetting, en zouden wellicht het nieuwe devies voor Europa kunnen worden: waardigheid, vrijhijd, gelijkheid, solidariteit, burgerschap en rechtvaardigheid.
Het Handvest is bovendien een zeer coherente tekst.
De opstellers hebben aan een belangrijke maar niet eenvoudig te vervullen, tweevoudige eis voldaan. Ze werden namelijk enerzijds geacht niet zelf ex nihilo rechtsregels op te stellen en strikt uit te gaan van alle van kracht zijnde grondrechten in de Unie, maar anderzijds ook om deze rechten op te vatten als dynamische en evoluerende uitgangspunten.
De grote kracht van dit Handvest is evenwel zijn inhoud. Daarvan ben ik overtuigd.
In de tekst worden de grondrechten, zoals beschreven in het Europees Verdrag tot bescherming van de rechten van de mens, grotendeels opnieuw bevestigd.
Conform de werkvoorschriften hebben de opstellers van de tekst er voortdurend voor gewaakt dat er verschillen ontstonden tussen enerzijds de jurisprudentie van het Europees Hof voor de Rechten van de mens, dat verantwoordelijk is voor de naleving van dat verdrag, en anderzijds de jurisprudentie van het Hof van Justitie van de Europese Gemeenschappen. Ze hebben hiertoe met name telkens de tekst van het verdrag van de Raad van Europa overgenomen wanneer die toereikend bleek.
Conform de algemene bepalingen wordt in artikel 52, lid 3, gesteld dat "voorzover dit Handvest rechten bevat die corresponderen met rechten die zijn gegarandeerd door het Europees Verdrag tot bescherming van de rechten van de mens en de fundamentele vrijheden, de inhoud en reikwijdte ervan dezelfde zijn als die welke er door genoemd verdrag aan worden toegekend" .
Ik denk dat de opstellers van het Handvest er op deze wijze in zijn geslaagd de kans op eventuele afwijkingen in jurisprudentie tussen het Hof van Luxemburg en het Hof van Straatsburg zoveel mogelijk te vermijden.
Nu we net het vijftigjarig bestaan van het Europees Verdrag tot bescherming van de rechten van de mens en de fundamentele vrijheden gevierd hebben, denk ik dat we erop kunnen vertrouwen dat de rechters van de beide rechtscolleges hun dialoog zullen voortzetten. Zij zullen er ongetwijfeld voor waken dat het Europa van de mensenrechten een Europa van twee snelheden wordt, zoals door sommigen hier wordt gevreesd.
Uiteraard is het Handvest gelukkig niet alleen een tekst waarin de reeds bestaande rechten opnieuw bevestigd en bijgesteld worden.
In het Handvest zijn veel nieuwe rechten opgenomen die niet in het eerdergenoemde verdrag voorkomen.
Deze nieuwe rechten vloeien voort uit de ontwikkelingen in onze samenlevingen, of het nu gaat om de ontwikkeling van de technologie, het ontstaan van nieuwe afhankelijkheidsrelaties of de toenemende complexiteit van onze bestuurlijke en publieke stelsels.
Het is met name van belang dat de burgers bijvoorbeeld weten dat de Unie het klonen van mensen voor reproductieve doeleinden in al zijn vormen verbiedt, en dat ze haar burgers bescherming van hun persoonlijke gegevens garandeert.
Het doet mij verder uiteraard veel genoegen dat in de tekst veel aandacht wordt besteed aan de economische en sociale rechten.
Dit was immers de wens van Frankrijk, maar ook van veel andere lidstaten, het Europees Parlement en talrijke nationale afgevaardigden. Dit doet het voorzitterschap van de Raad veel genoegen.
Op dit punt is het Handvest immers een krachtige tekst. Het diende immers vernieuwend te zijn en voldoende geestdrift uit te stralen, en te leiden tot de consolidatie van het Europees sociaal model waaraan wij zoveel waarde hechten.
Het is van groot belang dat in het Handvest een hoofdstuk met als titel "Solidariteit" is opgenomen.
Ik wil in dit opzicht voorzitter Herzog alle lof toezwaaien, want hij is mijns inziens de stuwende kracht achter dit hoofdstuk.
Het begrip solidariteit geeft immers het beste de betekenis van het Europees sociaal model weer, zonder hetwelk de Europese eenwording niet mogelijk is.
In het Handvest wordt deze solidariteit gewaarborgd via het recht op gratis onderwijs, het recht op voorlichting en raadpleging van de werknemers binnen de onderneming, het recht op collectieve onderhandelingen en collectieve actie, met inbegrip van staking - ook al was het niet eenvoudig dit punt in de tekst op te nemen - het recht op bescherming bij kennelijk onredelijk ontslag, het recht op sociale zekerheid en het verbod op kinderarbeid.
Ik wil verder stilstaan bij artikel 23, waarin ondubbelzinnig wordt gesteld dat mannen en vrouwen gelijk zijn. In dit artikel wordt immers verduidelijkt dat deze gelijkheid op alle gebieden moet worden gewaarborgd en dat dit beginsel niet belet dat maatregelen gehandhaafd of genomen worden waarbij specifieke maatregelen worden getroffen ten voordele van het ondervertegenwoordigde geslacht.
Wat betreft de bevestiging van de sociale rechten kan deze tekst, in zijn geheel beschouwd, worden gezien als de belangrijkste collectieve stap vooruit die de EU ooit heeft gezet. Inhoudelijk zijn deze in het Handvest opgenomen rechten immers van groot belang.
Er kunnen overigens wel enkele kritische kanttekeningen worden geplaatst bij de inhoud van het Handvest.
Sommigen hekelen de tekst omdat hij "de politieke keuzes van de voorstanders van een liberaal Europa" zou weerspiegelen. Ze uiten kritiek op het feit dat het Handvest alleen kon worden aangenomen als er sprake was van consensus binnen de Conventie.
Ik doel hier op de recente uitlatingen van een aantal, hoofdzakelijk Europese, afgevaardigden die willen dat het Handvest herzien wordt.
Wat de methode van consensus betreft, wil ik in herinnering brengen dat de Conventie zelf haar procedures heeft vastgesteld, zonder enige externe dwang. Bovendien is deze methode bijzonder geschikt voor een Conventie, aangezien haar samenstelling zeer divers is.
Ik ben ervan overtuigd dat de aanwezige leden van de Conventie die hier het woord zullen voeren, dit zullen beamen.
Persoonlijk denk ik dat deze methode zeker heeft bijgedragen aan de in mijn ogen evenwichtige en ambitieuze tekst.
Het Europees Verbond van Vakverenigingen heeft aangegeven dat de tekst in zijn ogen een aantal gebreken vertoont. Zo wordt er bijvoorbeeld niet gerefereerd aan het recht op een minimumloon.
Graag wil ik hier een aantal aspecten met betrekking tot dit vraagstuk opnieuw verduidelijken. Het Handvest had als doel om de grondrechten in één tekst onder te brengen.
U kunt dit betreuren, maar ik denk dat dit wellicht later aan de orde zal komen. In de aanvankelijke werkvoorschriften stond het mandaat van de Conventie aangegeven.
Op basis van dit mandaat mocht de Conventie niet geheel nieuwe sociale rechten opstellen. Ik ben er evenwel van overtuigd dat dit in een later stadium wel kan gebeuren.
Het Handvest is overigens niet het enige initiatief op sociaal gebied van het Franse voorzitterschap van de Unie.
Integendeel! Het voorzitterschap beschouwt het bevorderen van een meer solidair Europa als één van zijn prioriteiten.
Zoals u weet heeft het voorzitterschap op basis van de conclusies van de Raad van Lissabon het initiatief genomen tot het opstellen van een Sociale Agenda met de maatregelen die de Europese Unie de komende jaren moet treffen om in de bestaande behoeften te voorzien. Dit geldt in het bijzonder voor de kwalitatieve en kwantitatieve verbetering van de werkgelegenheid en het bevorderen van de sociale samenhang.
Het Handvest en de Sociale Agenda dienen elkaar aan te vullen en moeten de sociale dimensie een centrale plaats toebedelen in de Europese eenwording.
Het voorzitterschap, en als ik mij niet vergis de Europese instellingen, zijn blij met het algemene standpunt dat het Europees Verbond van Vakverenigingen heeft ingenomen. Het Verbond benadrukt immers het verband tussen het Handvest en de Sociale Agenda en geeft aan dat het door de staatshoofden en regeringsleiders aangenomen voorstel van de Conventie een belangrijke stap vooruit betekent in "het streven naar een sociaal Europa van de burgers" .
Dit is een belangrijke stellingname, waarmee ik zeer ingenomen ben.
Om dit streven te ondersteunen hebben de staatshoofden en regeringsleiders de tekst van het Handvest goedgekeurd en zullen ze hem straks in Nice hopelijk ook aannemen.
Iedereen heeft zijn genoegen uitgesproken over het evenwicht dat de opstellers van het Handvest hebben gevonden. Het voorzitterschap vindt het dan ook niet wenselijk dat het debat opnieuw wordt geopend en ik denk dat uw rapporteurs er ook zo over denken.
Ik ben tenslotte aanbeland bij een vraagstuk dat reeds besproken is, namelijk de rechtsgeldigheid van het Handvest. Ik ben goed doordrongen van de herhaalde wens van uw rapporteurs om het Handvest als preambule te laten dienen van een constitutioneel Verdrag waar ik, zoals u weet, ook voorstander van ben.
Ik wil u er echter op wijzen dat we rekening moeten houden met de huidige omstandigheden. De Europese Raad heeft immers in Biarritz moeten constateren dat de meerderheid van de lidstaten nu in ieder geval nog niet wil discussiëren over de opname van dit Handvest in de Verdragen.
Dit vraagstuk kan formeel dus pas na de Top van Nice aan de orde worden gesteld. Ik kan u evenwel verzekeren dat het Franse voorzitterschap voornemens is dit vraagstuk in de conclusies van de Europese Raad van Nice te laten opnemen.
Verschillende personen, waaronder met name leden van dit Parlement, hebben voorgesteld om in artikel 6 van het Verdrag betreffende de Europese Unie expliciet te verwijzen naar het Handvest van de grondrechten. In het VEU wordt overigens ook al verwezen naar het Europees Verdrag tot bescherming van de rechten van de mens.
Deze personen hebben benadrukt dat er een paradoxale situatie ontstaat als in het Verdrag geen gewag wordt gemaakt van een nieuwe tekst die specifiek voor de Europese Unie van toepassing is, maar wel van een reeds bestaande tekst die door de Raad van Europa is opgesteld.
U weet dat ik persoonlijk voor dit voorstel open sta en het zelfs steun. Ik wil dit hier nogmaals benadrukken.
Het voorzitterschap heeft tijdens zijn bilaterale contacten echter moeten constateren dat een aantal lidstaten dit voorstel niet wenselijk acht.
Ik wil het Europees Parlement er overigens op wijzen dat er gisteren, op initiatief van het voorzitterschap, een debat heeft plaatsgevonden binnen de werkgroep die dit vraagstuk voorbereidt.
Deze werkgroep heeft aangegeven dat het debat nog niet volledig is afgesloten. Hieruit kan worden afgeleid dat een aantal regeringen zich wellicht nog kan laten inspireren door een duidelijke stellingname van het Europees Parlement als geheel.
Ik twijfel er niet aan dat deze duidelijke en samenhangende tekst zal dienen als het referentiedocument waar de Unie zo bijzonder veel behoefte aan had.
Namens het voorzitterschap van de Raad wil ik u dus nogmaals aanmoedigen om het Handvest van de grondrechten aan te nemen, zodat we de tekst straks in Nice gezamenlijk plechtig kunnen presenteren.
Ik ben ervan overtuigd dat die presentatie één van de belangrijke momenten van deze Europese Raad ter afsluiting van het Franse voorzitterschap zal vormen.
­ (DE) Mevrouw de Voorzitter, mijnheer de voorzitter van de Raad, mijnheer de commissaris, dames en heren, de rechtstreeks gekozen afgevaardigden van het Europees Parlement vertegenwoordigen 370 miljoen burgers van de Europese Unie. Een van hun belangrijkste opdrachten bestaat erin Europa en de Europese eenmaking dichter bij de burger te brengen.
Het is daarom goed dat het Europees Parlement aan de opstelling van een Handvest van grondrechten van de Europese Unie het allergrootste belang heeft gehecht en daaraan intensief en constructief heeft meegewerkt.
Het Europees Parlement was met 16 afgevaardigden in die Conventie voor de grondrechten vertegenwoordigd. Dat was een groot succes.
Positief is dat de fracties eensgezind hebben gehandeld. Uit het voorliggende resultaat blijkt dat het goed was het Europees Parlement intensief bij de zaak te betrekken.
Ik dank hierbij onze vertegenwoordigers in de Conventie onder leiding van de heer Méndez de Vigo.
Dames en heren, ieder lid van het Europees Parlement dat aan het Handvest heeft meegewerkt, heeft een grote bijdrage geleverd aan de snelle, maar nauwkeurige en succesrijke uitvoering van de zware opdracht waarmee de Europese Raad van Keulen de Conventie had belast.
Namens onze fractie dank ik al mijn collega' s uit mijn fractie, maar in het bijzonder ook de heer Friedrich, ondervoorzitter van het Parlement, dat hij onze werkzaamheden heeft gecoördineerd.
Onze grootste dank gaat echter uit naar alle leden van de Conventie, in het bijzonder de heer Herzog, voormalig bondspresident van de Bondsrepubliek Duitsland en voorzitter van de Conventie. Ik wens hem ook veel beterschap toe.
Onze fractie is het, met uitzondering van de Britse delegatie, met het Handvest eens.
Het ontwerp is evenwichtig en heeft als Europese consensus al op veel bijval kunnen rekenen.
Het Handvest kan evenwel niet aan alle wensen voldoen.
Dat geldt voor elk compromis.
Europa kan alleen vooruitgaan en zichzelf worden, als wij allemaal tot een goed resultaat willen bijdragen.
Voor het Handvest van de grondrechten is dat het geval.
Het Handvest van de grondrechten komt voort uit een groot aantal Europese en nationale rechtsbronnen.
Het sluit aan bij het geestelijk-religieuze en morele erfgoed van ons continent en bij de ondeelbare en universele waarden van menselijke waardigheid en van vrijheid, gelijkheid en solidariteit.
Het Handvest berust op de grondvesten van democratie en rechtstaat. Het Handvest stelt de mens als individu centraal.
Het vormt de basis voor het burgerschap van de Unie en voor een ruimte van vrijheid, veiligheid en rechtvaardigheid. Zo zorgt het voor transparantie.
De burgers krijgen een duidelijk beeld van hun grondrechten. De instellingen en organen van de Europese Unie weten nu duidelijk welke rechten ze ten aanzien van de mensen in Europa beslist in acht moeten nemen.
Dit Handvest is een groot succes en kan, zoals een grote Europese krant het op 26 september 2000 noemde, het visitekaartje van Europa worden.
Tijdens het debat over de Top van Biarritz in de plenaire vergadering van 3 oktober van dit jaar heb ik er met betrekking tot de toekomst van het Handvest reeds op gewezen dat het om de toekomst van de Europese Unie zelf gaat.
Mevrouw de Voorzitter, met onze toestemming verzoekt het Europees Parlement u over enkele weken, op de Europese Top in Nice, tezamen met de voorzitters van de Raad en de Commissie het Handvest af te kondigen.
Die feestelijke gebeurtenis in Nice kan echter slechts een tussenstap zijn.
De Europese Unie is vandaag veel meer dan een economische gemeenschap.
Als wij, vertegenwoordigers en pleitbezorgers van de burgers in de Europese Unie en heel Europa, de eenmaking van ons continent op ambitieuze en geëngageerde wijze willen voortzetten, kan die plechtige afkondiging slechts een eerste stap zijn.
De Europese Volkspartij pleit er eensgezind voor het Handvest van de grondrechten zo snel mogelijk in de Verdragen op te nemen, zodat het ook voor de mensen in de Europese Unie directe rechtskracht krijgt.
Namens de Europese Volkspartij zeg ik echter heel duidelijk dat wij, niet alleen wat de voorwaarden voor de uitbreiding van de Europese Unie, maar ook wat het Handvest van Nice betreft, een ambitieus resultaat verwachten. Namens de afgevaardigden van de Europese Volkspartij verzoek ik de voorzitter van de Raad daarom nogmaals in Nice te ijveren voor een plan voor de integratie van het Handvest van de grondrechten in het EU-Verdrag.
Wij wensen het Franse voorzitterschap van de Raad daarmee succes.
Dat zou ook een gemeenschappelijk succes voor het Europees Parlement en alle mensen in de Europese Unie zijn.
(Applaus)
Mevrouw de Voorzitter, mijnheer de voorzitter van de Raad, mijnheer de commissaris, collega's, er zijn in de geschiedenis van de Europese integratie momenten die als belangrijke keerpunten kunnen worden beschouwd. Dit is er een van.
Goedkeuring van het Handvest door het Parlement is wederom een stap in de richting van de verwerkelijking van de dromen en plannen van onze oprichters. Ik breng in herinnering dat er in 1948 voor het eerst over een verklaring van de rechten van de mens is gesproken.
Dat was op het Congres van de Europese Beweging in Den Haag. Het was een belangrijke aanzet tot het Europees Verdrag voor de rechten van de mens van de Raad van Europa.
Nu is het zover dat wij binnen de Europese Unie kunnen vaststellen dat wij een gemeenschap van waarden hebben, dat wij daadwerkelijk inhoud hebben gegeven aan het in het Verdrag van de Unie erkende Europees burgerschap en dat wij onze ruimte hebben geconsolideerd, niet alleen als een interne markt, maar ook als een ruimte van rechtvaardigheid waarin de fundamentele rechten van de mens worden erkend.
Wij zijn de verkiezingen ingegaan met een manifest waarin 21 prioriteiten stonden. Een van de voornaamste daarvan was de bevordering van een Handvest van de grondrechten ter vastlegging van de burgerrechten en economische, sociale en culturele rechten voor alle burgers van de Europese Unie.
Vanuit de Europese Raad van Keulen, onder het Duitse voorzitterschap van bondskanselier Schröder, is voorgesteld een Conventie in te stellen voor de opstelling van het uiteindelijke Handvest van de grondrechten. De Raad gaf zijn mandaat en benoemde een voormalig president van de Bondsrepubliek, Roman Herzog, tot voorzitter van deze Conventie.
Ik wil dit vandaag graag benadrukken, want het is niet zo dat het werk specifiek door een bepaalde politieke familie is verricht.
Het Duitse voorzitterschap van destijds verdient daarvoor zeker een compliment. Het is duidelijk dat wij allemaal ons steentje zullen moeten bijdragen aan de verwezenlijking van de fundamentele waarden.
Ook in het Europees Parlement hebben wij dat mijns inziens gedaan.
Ik heb mijn bewondering kunnen uitspreken voor het werk dat de heer Méndez de Vigo als voorzitter van de delegatie van het Europees Parlement heeft verricht.
Ook collega Pervenche Berès verdient veel lof, want zij stond aan het hoofd van de delegatie van de Fractie van de Europese Sociaal-Democraten. Ik vind dat wij allemaal trots mogen zijn op het behaalde succes.
Het is met recht een gemeenschappelijk succes.
Vandaag de dag is Europa wel iets meer dan een gemeenschappelijke markt.
Bovendien beschikken wij thans over een document dat als uitgangspunt voor een toekomstige grondwet kan dienen. Echter, ondanks alle inspanningen kunnen wij nog niet achterover leunen.
Voor de Top van Nice moeten wij nog een belangrijke stap zetten. Ik doel op het laatste punt dat door de voorzitter van de Raad is genoemd, namelijk het opnemen van het Handvest in artikel 6 van het Verdrag.
Los van de persoonlijke bijval van de fungerend voorzitter van de Raad zijn er andere factoren die opneming in het Verdrag kunnen vergemakkelijken.
De meeste staatshoofden en regeringsleiders behoren thans tot onze politieke familie. Anderen weliswaar niet, maar zijn wel voor opneming van het Handvest en voor een democratisch Europa.
Het Handvest verschaft de Europese Unie een essentiële legitimiteit als gemeenschap van waarden. Dat is natuurlijk van het grootste belang.
Onze regeringen dienen in Nice concrete resultaten voor de burgers te behalen. De institutionele onderwerpen zijn uiteraard belangrijk, maar de voorzitter van de Raad en de commissaris weten maar al te goed hoe moeilijk deze aan de publieke opinie zijn te verkopen.
Het Handvest betekent bovendien een concretisering van de criteria van Kopenhagen, die wij voor de toetredingsonderhandelingen van fundamenteel belang achten.
Wat betreft de landen waarmee wij thans in onderhandeling zijn, betekent het natuurlijk ook dat zij van ons bepaalde garanties krijgen. Het is dus niet alleen maar een verklaring.
Het is een element dat in het onderhandelingsproces uitstekend van pas komt. Mijn fractie blijft dan ook van mening dat het van het allergrootste belang is dat er in artikel 6, lid 2, van het Verdrag een verwijzing naar het Handvest wordt opgenomen.
De voorzitter van de Raad heeft het dit weekend druk met de volgende vergadering. Ik wil hem een boodschap voor die vergadering meegeven, zodat deze via de ministers van Buitenlandse Zaken bij de staatshoofden en regeringsleiders terechtkomt.
Het gaat om het volgende. Indien het Handvest tijdens de Europese Raad van Nice niet op deze manier in het Verdrag kan worden opgenomen, ben ik bang dat het voor het Europees Parlement moeilijk wordt zijn goedkeuring aan de herziening van de Verdragen te hechten.
De voorzitter van de Raad moet deze mijns inziens positieve boodschap aan zijn collega's overbrengen, want er is nog voldoende tijd om het Handvest in artikel 6 van de Verdragen op te nemen.
Na de Top van Nice kunnen wij over de Europese grondwet gaan praten.
Voorlopig is het vooral van belang dat wij deze fase consolideren.
Dat is ons voorstel.
­ (SV) Mevrouw de Voorzitter, om te beginnen wil ik namens de ELDR-Fractie de rapporteurs en alle anderen feliciteren die aan de Conventie hebben meegewerkt.
Het is gebleken dat men op een nieuwe en voorbeeldige manier met Europese kwesties kan omgaan, een manier die beter functioneert dan de intergouvernementele conferentie, namelijk een democratische en transparante werkwijze met volledige controle en inspraak van de burgers.
Dat de Europese samenwerking niet alleen gebaseerd is op economische overeenkomsten is al een aantal keren naar voren gebracht.
Dat is het afgelopen jaar extra duidelijk geworden.
De opkomst van xenofobische en antidemocratische bewegingen drijft de kwestie van de Europese gemeenschappelijke normen en waarden op de spits.
Tegelijkertijd met de uitbreiding van de macht van de Europese instanties over de burgers is het van belang om grenzen te stellen aan deze macht.
In het Ontwerphandvest staan de burger en zijn rechten op een unieke manier in het middelpunt.
Er zijn natuurlijk ook politieke compromissen gesloten.
Het was geven en nemen, maar er komt een geheel van gemeenschappelijke en moderne rechten, dat de Europese gemeenschappelijke normen en waarden duidelijk concretiseert.
Omdat er een zekere ongerustheid bestaat, is het van belang om erop te wijzen dat het Handvest een aanvulling op en geen concurrent is van het Europees Verdrag tot bescherming van de rechten van de mens.
Daarom is het van belang om al in Nice de juridische mogelijkheid voor de EU te creëren om het verdrag van de Raad van Europa te ondertekenen.
Op de Top van Nice zal het Handvest worden goedgekeurd in de vorm van een politieke verklaring.
Het mag niet blijven bij een ceremonie met nietszeggende verklaringen.
Dat soort dingen zijn de burgers beu.
Het moet duidelijk worden dat men het Handvest moreel bindend vindt.
Na de Top moet ook het Zweedse voorzitterschap zo snel mogelijk de procedures vaststellen voor de toekomstige positie van het Handvest met als doel om het na enkele wijzigingen bindend te verklaren en onderdeel te maken van een toekomstige Europese grondwet.
­ (FR) Mevrouw de Voorzitter, waarde collega' s, het Handvest van de grondrechten, dat een zeer belangrijke stap op weg naar de Europese eenwording vormt, heeft tot vele debatten geleid.
Sommigen beschouwen het Handvest als een succes, terwijl het anderen heeft teleurgesteld.
Velen beschouwden het Handvest als een mogelijkheid voor Europa om eindelijk meer te kunnen bieden dan uitsluitend een vrijhandelszone. Ze hoopten te kunnen breken met de allesoverheersende liberale gedachte en de basis te kunnen leggen voor een Europa van de burgers.
Zo werd er van de gebruikelijke intergouvernementele methode afgeweken en kwam er een Conventie die op originele wijze werd samengesteld. Er werden publieke debatten aangezwengeld en iedereen kon de teksten op een website raadplegen.
De transparantie kon evenwel het democratisch tekort niet aanvullen. Zo kregen de NGO' s slechts vijf minuten de tijd om hun mening te verwoorden, die overigens zelden in overweging werd genomen.
Er zijn wel enkele vorderingen geboekt, maar deze wegen niet op tegen de beperkingen.
We hebben een aantal weken strijd moeten leveren alvorens de bereidheid bestond om het stakingsrecht in de tekst op te nemen.
"Recht op werk" is veranderd in "recht om te werken" .
Het recht op gezondheidszorg, sociale zekerheid, huisvesting en een minimuminkomen komt in de tekst niet voor, of eigenlijk alleen in de context van het solidariteitsbegrip.
De persvrijheid is niet langer "gewaarborgd" : ze wordt "geëerbiedigd" .
Het recht van minderheden wordt alleen maar zijdelings genoemd.
Het onderscheid tussen Europeanen en inwoners van derde landen wordt bekrachtigd, zoals wat betreft het vrije verkeer dat in het Verdrag van Amsterdam is opgenomen, en het recht op gezinshereniging, dat in het internationale recht wordt erkend.
Vaak prevaleren bovendien de Europese rechten boven de nationale; dat geldt met name voor de politieke rechten.
Wat is er over van onze onaantastbare beginselen van de universaliteit, ondeelbaarheid en eenduidigheid van het recht?
Waarom wordt er niet gesproken over het Europese burgerschap, dat het hart vormt van dit Europa waarin alle burgers gelijk horen te zijn?
Deze tekst heeft dan ook een bittere nasmaak.
In het Handvest geniet wederom het liberale Europa de voorkeur boven het sociale Europa van de burgers. Welke houding dienen wij nu ten opzichte van deze tekst aan te nemen?
In de tekst worden immers uitsluitend de bestaande rechten bevestigd. Het Handvest biedt dus niets nieuws.
Het onderhavige Handvest zal voor de Europese burgers geen wezenlijk belang vertegenwoordigen.
Het biedt slechts een meerwaarde. Aan de verwachtingen van de burgers wordt evenwel niet tegemoet getreden.
Ook voorziet de tekst niet in hun behoeften. Wat de grondrechten betreft, dienen we ons af te vragen of we genoegen moeten nemen met de grootste gemene deler als model voor de mensenrechten in Europa.
We moeten geen genoegen nemen met dit minimale Handvest waarmee de Europese sociaal-democraten kennelijk tevreden zijn.
Het Handvest mag niet door het Franse voorzitterschap worden misbruikt om het falen van de IGC te maskeren.
Tijdens de Europese Raad van Nice in december zal het middenveld zich mobiliseren en zijn stem verheffen om aan te geven dat het een Handvest wil dat de burgers van Europa daadwerkelijk garanties biedt. Wij moeten deze acties steunen.
Wij moeten deze rammelende tekst niet accepteren, maar eisen dat de werkzaamheden van de Conventie na Nice worden voortgezet, met nieuwe procedures en een breed maatschappelijk debat.
Het gaat hier immers om de toekomst van onze democratie, onze rechten en onze vrijheden.
­ (DE) Mevrouw de Voorzitter, ik keur het Handvest van de grondrechten goed. Het is een zeer belangrijk politiek project voor de toekomst van de Europese integratie.
In de eerste plaats garandeert het de rechten van de burger tegenover de organen en instellingen van de Europese Unie.
In de tweede plaats vult het een lacune op in de bescherming van de grondrechten van de mensen in de Unie.
In de derde plaats garandeert het Handvest het al bestaande niveau van bescherming van het Europees Verdrag tot bescherming van de rechten van de mens in de Unie en gaat het zelfs nog wat verder.
In de vierde plaats gaat het Handvest uit van de ondeelbaarheid van de burgerlijke en politieke mensenrechten en sociale grondrechten. Dat vind ik zeer belangrijk.
Als lid van de Conventie heb ik voor nog ruimere sociale rechten geijverd, in het bijzonder voor de verankering van het recht op arbeid en op een minimuminkomen. Gelet op het bestaande Sociale Handvest hadden die rechten in dit Handvest moeten worden opgenomen.
Toch ben ik het met de algemene beoordeling van het Europees Verbond van vakverenigingen eens. Het Handvest van grondrechten is, ondanks de enge interpretatie van de sociale rechten, een belangrijke stap in de bevordering van een sociaal Europa en een Europa van de burger en biedt in vergelijking met de huidige toestand een meerwaarde.
Mevrouw de Voorzitter, in het bijzonder met het oog op Nice hebben wij nu een breed openbaar debat over de tekst van het Handvest nodig. De burger moet het Handvest kunnen goedkeuren.
Ik ben voorstander van een Europees referendum over het Handvest. Wij zouden dan eindelijk over een democratische legitimering voor de Europese integratie door de burger zelf beschikken.
Mevrouw de Voorzitter, er wordt vaak grote waarde gehecht aan het ondertekenen van documenten; handtekeningen worden vaak gemythologiseerd.
Dat is gebeurd met het Handvest van de sociale grondrechten van de werkenden, dat in Straatsburg tijdens een Europese Raad werd ondertekend. Het leek erop dat tijdens deze Raad de problemen met betrekking tot de bescherming van de waardigheid van werkenden waren opgelost.
Toen kwam de ontgoocheling: in Maastricht heeft Groot-Brittannië het sociale protocol niet ondertekend en zodoende de bombastische retoriek over het fundamentele belang van het Handvest van de sociale grondrechten van de werkenden, die met gulle hand over ons werd uitgestort, gelogenstraft.
Goed, laten we proberen te voorkomen dat hetzelfde gebeurt met het Handvest van de grondrechten.
Behalve handtekeningen, is daarvoor ook concrete, dagelijkse politieke inzet nodig, van alle landen en alle politieke bewegingen.
Er kunnen geen amendementen op het Handvest worden ingediend; dat betekent een democratisch tekort, wat ons ertoe brengt het Handvest, net zoals in Biarritz werd geconcludeerd, niet als juridisch bindend te beschouwen.
Als we amendementen op het Handvest konden indienen, als we voor ogen hielden dat in het Handvest plichten afwezig zijn en rechten te weinig aandacht krijgen, zou het gemakkelijker zijn: het Handvest is zwak wat betreft de verdediging van het natuurlijke gezin, de bescherming van het kind; het schenkt geen aandacht aan de noodzaak de nieuwe globale informatietechnologieën te reguleren; het discrimineert privé-scholen ten opzichte van openbare scholen; het schenkt bij milieubescherming geen aandacht aan de gezondheid en de rechten van dieren; het is vaag over de bescherming van consumenten en sluit niet uit dat voedingsmiddelen die de gezondheid ernstige schade kunnen toebrengen in de handel worden gebracht.
Bovendien bevat het Handvest politieke lacunes: het probleem van de politieke vluchtelingen wordt er bijvoorbeeld niet in behandeld.
Daarom zijn wij van mening dat het Handvest als beginselverklaring alleen van belang is om een debat in gang te zetten: een debat dat nuttig is voor de toekomst, maar dat zich nog moet ontwikkelen, dat tegelijk met het eenwordingsproces gevoerd moet worden.
Laten we dit Handvest als een beginselverklaring opvatten en ons gezamenlijk engageren: daarom stemmen we voor de aanbeveling en zet de Alleanza Nazionale zich in voor een democratisch debat dat het Handvest in de komende maanden moet aanvullen en vervolmaken en dat tegelijk met het debat over de toetreding en het nieuwe Europese burgerschap moet worden gevoerd.
­ (FR) Mevrouw de Voorzitter, mijnheer de fungerend voorzitter van de Raad, mijnheer de commissaris, waarde collega' s, met dit Handvest tonen de Unie en onze lidstaten zich voor de zoveelste keer niet in staat tot het produceren van een betekenisvolle tekst. Het is een document waarin enkel intentieverklaringen staan.
Zoals u weet is dit Handvest op geen enkele rechtgrondslag gebaseerd. De tekst voorziet in geen enkel orgaan dat kan toezien op de beginselen en rechten die in het Handvest staan verwoord.
Het is opnieuw een inhoudsloze tekst. De oproep van de heer Barón en anderen om in artikel 6 of 7 van het Verdrag naar dit Handvest te verwijzen, zal aan deze situatie niets veranderen.
De kwestie-Oostenrijk heeft duidelijk gemaakt dat Europa niet in staat is zijn belangrijke beginselen na te leven. Tijdens deze affaire heeft Europa immers buiten het Verdrag om bilaterale maatregelen getroffen, aangezien op grond van artikel 6 en 7 van het Verdrag communautaire maatregelen niet mogelijk waren.
Dit is echter nog niet alles.
In Keulen is de Raad op het ingenieuze idee gekomen om de hond - het Parlement in dit geval - een bot toe te werpen. Hij heeft dit Handvest bedacht en ons Parlement heeft zich - zoals we de laatste tijd steeds vaker zien - op het bot geworpen en heeft er zich zo in vastgebeten dat de indruk ontstaat dat het hier om een historische gebeurtenis gaat.
De belangrijkste vraagstukken worden evenwel niet in dit beknopte document van het Franse voorzitterschap behandeld, namelijk het vraagstuk inzake de samenstelling van de Commissie en de kwestie van de weging van de stemmen binnen de Raad. Ons Parlement, dat zich altijd sterk opstelt tegenover de zwakkeren en zwak tegenover de sterken, gebruikt steeds valsere methodes en biedt geen antwoord op de geplande vernietiging van de Commissie.
Het Parlement accepteert immers dat de Commissie wordt omgevormd tot een soort tweederangs Raad, ofwel tot de instelling die de beslissingen uitvoert van de Raad, die zelf een steeds sterker orgaan wordt.
Op de agenda van de Top van Nice staat deze intergouvernementele miskleun die in de teksten is verankerd. U kunt hem accepteren en u vol overgave op grootse, nietszeggende teksten storten.
Het is overigens bedroevend dat de kleine lidstaten van de Europese Unie blijven vasthouden aan hun eis van één commissaris per lidstaat. Deze eis zal alleen maar een verdere verzwakking van de Commissie tot gevolg hebben.
Wij bereiden een moord op de Commissie voor. Deze moordaanslag is echter ook een vorm van zelfmoord, aangezien de Commissie de voorstellen van de Raad de vorige week heeft gesteund.
We kunnen dit samen betreuren, of gewoon onze ogen sluiten en in alle vrolijkheid deze grootse, maar in feite nietszeggende, gebeurtenis vieren.
Het is maar dat u weet hoe we ervoor staan.
Of we nu voor of tegen dit Handvest stemmen, of ons van stemming onthouden, het verandert allemaal niets aan de situatie.
­ (DA) Mevrouw de Voorzitter, het is nauwelijks te geloven dat de heer Dupuis en ik het over dezelfde tekst hebben.
De stemming over het Handvest verbergt plannen voor het eerste deel van een grondwet van de zogenaamde Verenigde Staten van Europa.
Het Handvest wordt weliswaar pas met een speciale grondwettelijke conferentie in 2004 in het Verdrag opgenomen, maar met de plechtige ondertekening door de Commissie, de Raad en het Parlement krijgt het Europees Hof van Justitie er een nieuwe rechtsbron bij en de afgevaardigde van het Hof heeft reeds meegedeeld dat het Hof zich door het Handvest zal laten inspireren.
De afgevaardigde van de Commissie in de Conventie in Turijn kent het document juridische waarde toe.
De bewering van de Deense regering dat de tekst niets nieuws bevat is dan ook absurd.
Wat moeten wij dan met de tekst?
Uiteraard voegt het Handvest nieuwe dingen toe aan het bestaande recht; zo is er bijvoorbeeld het verbod op discriminatie van nationale minderheden, wat een positieve zaak is.
Er is een nieuwe formule geschreven voor de positieve discriminatie van vrouwen en er zijn nieuwe regels opgesteld betreffende het klonen, de bescherming van persoonlijke gegevens en het recht op inzage van documenten. Het probleem is niet de inhoud, maar de onderliggende gedachte.
Men wil dit Handvest namelijk laten primeren op de nationale grondwetten en de Europese Verklaring van de Rechten van de Mens.
Het Europees Hof van Justitie zal ons nieuw hooggerechtshof en grondwettelijk hof worden, ook voor alle aangelegenheden betreffende grondrechten en mensenrechten. Het zal ook het hoogste orgaan worden voor de interpretatie van de Europese Verklaring van de Rechten van de Mens.
In de Conventie heb ik amendementen ingediend om het Handvest onder de autoriteit van de nationale grondwettelijke hoven en het Hof voor de Rechten van de Mens te brengen.
Ze werden echter niet aangenomen en daaruit blijkt precies de grondwettelijke bedoeling van het Handvest.
Helaas, mevrouw de Voorzitter, moet ik daarom tegen het Handvest stemmen.
­ (DE) Mevrouw de Voorzitter, eerst wil ik mijn vriend, de heer Méndez de Vigo, hartelijk danken voor het feit dat hij in mijn plaats de delegatie heeft willen leiden, omdat ik op hetzelfde ogenblik voor het Parlement een bemiddelingsprocedure moest leiden.
De Conventie heeft uitstekend werk geleverd.
Mijnheer de minister, het resultaat geeft een beeld van de geestelijke fundamenten van Europa. Wij kunnen daaraan zien wat Europa in zijn diepste wezen samenhoudt.
Er werd over vele nieuwe rechten voor kinderen, ouderen en gehandicapten gesproken. Eveneens interessant vind ik het nieuwe recht van vrij ondernemen, dat in de praktijk een soort verbod op socialisme inhoudt.
U bent toch geen socialisten meer, maar sociaal-democraten!
Ik vind het ook belangrijk dat in de preambule heel duidelijk over de geestelijk-religieuze fundamenten wordt gesproken. Wie zijn wortels verloochent, kan immers niet groeien, en wie niet kan groeien, kan ook niet bloeien.
Wij willen een bloeiend, welvarend, groeiend Europa. Wij moeten dan ook over onze wortels spreken.
Hoe moet het nu verder?
In de toekomst moet het Handvest van de grondrechten onderdeel worden van een Europees constitutioneel Verdrag ­ geen grondwet -, zodat duidelijk wordt dat de Europese Unie geen staat is, maar haar eigen weg gaat. De staten behouden hun overwicht.
Alleen de staten kunnen de Verdragen op de gebruikelijke manier door ratificering wijzigen. Daarom spreken wij over een constitutioneel Verdrag en niet over een grondwet.
Als wij geloofwaardig willen zijn, kunnen wij voor de ontwikkeling van de Europese Unie niet eenvoudig de begrippen van de staatsrechtleer van de 19e en 20e eeuw overnemen, maar moeten wij onze eigen begrippen ontwikkelen.
Wij zeggen dan ook terecht niet staat, maar statenbond, Commissie in plaats van regering, constitutioneel Verdrag in plaats van grondwet. Wie wil dat Europa slaagt, moet de begrippen duidelijk omschrijven.
Als wij willen slagen, hebben wij een slank Europa nodig. Wij willen dat Europa slaagt.
De begrippen moeten duidelijk worden omschreven. Ze moeten juist zijn, net zoals de grondslagen en bevoegdheden.
Als die voorwaarden vervuld zijn, kunnen wij bij de volgende Europese verkiezingen in 2004 eventueel een constitutioneel Verdrag voorleggen. Zo kan een geheel tot stand komen dat het vertrouwen van de burger geniet en ook de wetenschap kan overtuigen.
Duidelijke begrippen liggen aan de basis van succes.
(Applaus)
­ (FR) Mevrouw de Voorzitter, mijnheer de fungerend voorzitter van de Raad, mijnheer de commissaris, waarde collega' s, straks wordt er over het Ontwerphandvest gestemd en ik denk dat u op basis van de uitslag van deze belangrijke stemming dit Handvest namens onze instelling zult kunnen presenteren.
Na het Europa van de interne markt zal er wellicht straks eindelijk sprake zijn van een Europa van de rechten. Het begrip burgerschap in de Europese Unie is een relatief nieuw concept.
Zoals u misschien nog weet gaat het hier om een initiatief van Felipe Gonzalez, die dit mooie begrip als eerste introduceerde.
Sindsdien heeft het een ontwikkeling doorgemaakt en is het tot de verbeelding gaan spreken.
Tot op heden dachten we bij burgerschap aan een volkslied en een paspoort. Met dit mooie Handvest, waarin we de rechten hebben laten opnemen, krijgt het begrip nu ook inhoud.
Het Handvest is een mooie tekst, omdat het leesbaar, duidelijk en nauwkeurig is geformuleerd. Je zou denken dat het om een wettekst gaat en dat is nu ook precies onze bedoeling.
Of het ook een wettekst wordt, valt overigens nog te bezien. Ook voor vrouwen is deze tekst een stap vooruit, aangezien hij neutraal, en dus niet in de "hij-vorm" , is opgesteld.
Wat de inhoud betreft mogen we trots zijn op dit Handvest. Het gaat immers om een evenwichtige tekst.
Het eerste recht is het recht op waardigheid.
We kunnen immers niet ontkennen dat in de 21e eeuw achter het begrip waardigheid alle rechten schuilgaan en dat deze rechten een ondeelbaar geheel vormen.
Ik denk hierbij aan de rechten van het individu, de rechten van de burger, maar ook de sociale rechten.
Ik weet dat in Keulen een moeilijk mandaat is verleend.
Sommigen spraken van een evenwichtig mandaaat, terwijl anderen het ontoereikend vonden. Wij hebben er in ieder geval optimaal gebruik van gemaakt.
Sommige afgevaardigden in dit Parlement, waaronder leden van mijn eigen politieke kleur in de ruimste zin des woords, betreuren het dat er in de tekst niet gesproken wordt over een minimumloon en het recht op huisvesting, en dat er in de algemene bepalingen niet expliciet wordt verwezen naar het Sociale Handvest van de Raad van Europa en het Gemeenschapshandvest.
Toch wil ik deze afgevaardigden verzoeken de tekst serieus te nemen.
Toen ik vanochtend naar een aantal toespraken luisterde, kreeg ik de indruk dat niet iedereen de gehele tekst daadwerkelijk gelezen had en zich geheel van de reikwijdte van het Handvest heeft laten doordringen.
Laat ik kort wat zeggen over die reikwijdte.
Ik wil de afgevaardigden die vinden dat deze tekst op het gebied van de sociale rechten niet ver genoeg gaat, uitnodigen om eens wat beter te kijken naar de rechtsgeldigheid van de bestaande teksten in Europa op het gebied van de sociale rechten.
Het Handvest is in feite opgesteld als een tekst die van een dwingend karakter kan worden voorzien.
Het gaat veel verder dan de teksten waarmee wij ons in politiek opzicht identificeren maar die, ondanks het feit dat ze hun basis in het gemeenschappelijk beleid vinden, de burgers geen daadwerkelijke rechten toekennen waar een rechtbank een uitspraak op zou kunnen baseren.
We kunnen niet ontkennen dat dit Handvest tot leven moet worden gebracht of, in de woorden van Cathérine Lalumière, gelanceerd moet worden.
Hiertoe zullen we nauw moeten samenwerken en ervoor moeten zorgen dat de tekst op zo breed mogelijke steun van dit Parlement kan rekenen.
Ik hoop dat dit het geval zal zijn. Iedereen zal gemobiliseerd moeten worden: de Europese afgevaardigden, de nationale afgevaardigden, de Raad, de regeringen en natuurlijk ook het maatschappelijk middenveld dat ons heeft bijgestaan bij het opstellen van deze tekst.
Ik wil kort wat zeggen over de rechtsgeldigheid van de tekst. Mijnheer de fungerend voorzitter van de Raad, u sprak zojuist over de werkzaamheden van de IGC van gisteravond.
Niet alle regeringen achten het weliswaar wenselijk dat er een verwijzing in artikel 6 wordt opgenomen, maar ik had wel de indruk dat er zich een meerderheid voor een dergelijke verwijzing zou kunnen aftekenen.
De status van dit Handvest begint of eindigt niet met deze verwijzing.
Het Handvest zal als preambule moeten fungeren voor een grondwet. Er moet echter nog een lange institutionele weg worden afgelegd.
Op dit moment streven we naar een verwijzing in artikel 6.
Dit staat verwoord in het mandaat dat we onze vertegenwoordigers hebben meegegeven.
Voor ons Parlement is de aanneming van dit Handvest het resultaat van een langdurige strijd die wij in 1975 zijn aangegaan. In onze resoluties, de ontwerpteksten van Spinelli en de ontwerpgrondwetten voor de Europese Unie hebben we dit doel altijd voor ogen gehad.
Ik hoop dat straks een zo groot mogelijk aantal afgevaardigden voor de tekst zal stemmen zodat uw stem, mevrouw de Voorzitter, tijdens de presentatie van het Handvest krachtig zal doorklinken.
­ (SV) Mevrouw de Voorzitter, het Handvest bevat veel welkome punten.
Het recht op een behoorlijk bestuur, wat mevrouw Malmström ook al noemde, is een van de belangrijkste successen die geboekt zijn.
Dat recht ontbreekt in andere internationale documenten en in veel grondwetten van de lidstaten.
Het recht op een transparanter bestuur is een van de meest concrete verbeteringen die het Handvest onze EU-burgers te bieden heeft.
Het Handvest bevat ook een opening ten gunste van de rechten van minderheden, vanwege de formulering in artikel 22 dat de Unie de culturele, godsdienstige en taalkundige diversiteit dient te respecteren.
Dit respect in combinatie met het verbod op discriminatie schept een basis voor een verbetering van de positie van minderheden in de toekomst.
De werkwijze is geslaagd.
Hij is dermate geslaagd dat de premier van Finland in zijn toespraak afgelopen vrijdag deze werkwijze noemde als een manier om ideeën naar voren te brengen voor een op handen zijnde Europese grondwet.
Dit vind ik van groot belang.
Het is echter eveneens van belang dat de EU zich aansluit bij de mensenrechtenverdragen.
Die twee zijn onlosmakelijk met elkaar verbonden.
Tot slot heb ik met blijdschap geconstateerd dat ook de kinderen aan de orde komen.
Ik hoop dat dat een reden is voor Commissaris Vitorino om maatregelen te nemen, zodat de EU op de Top in het najaar met een bijdrage kan komen voor de positie van kinderen.
Ik heb ook met veel trots geconstateerd dat een afgevaardigde van mijn fractie in mijn vaderland, Gunnar Jansson, een zeer grote rol heeft gespeeld bij de uitwerking van dit Handvest.
Ik ben van mening dat hij heeft bijgedragen tot de duidelijkheid die mevrouw Berès noemde.
Het Handvest is duidelijk en bondig en een goed voorbeeld voor veel andere grondwetten.
Mijn gelukwensen en dank gaan uit naar de heer Méndez de Vigo en al diegenen die aan dit document hebben gewerkt.
Ik wil deze personen niet alleen bedanken, maar ze ook laten weten dat ik jaloers op hen ben.
Zij hebben een knap staaltje werk verricht.
Voor ons ligt een tekst die beknopt weergeeft waar het in Europa om draait en welke rechten wij als burgers van deze geweldige Unie hooghouden.
Het stemt mij echter droevig dat de Britse conservatieven de gelederen hebben gesloten in het verzet tegen het idee om de EU-instellingen verantwoordingsplicht voor schendingen van de rechten van de burgers van de Unie te geven.
Het is droevig dat de partij van Churchill en Maxwell Fyfe zo diep is gezonken: waar wij er tenminste nog voor proberen te zorgen dat de instellingen van de Unie zich niet presenteren als de tirannen van Brussel, maar als entiteiten die, volgens artikel 51, vallen onder de verplichtingen die voor alle instellingen van de Unie bindend zijn, wijzen de Britse conservatieven het Handvest glashard af.
Omdat ik nog niets van hen gehoord heb, kan ik nog niet precies inschatten hoeveel vrijheid de heer Blair zijn ''meute'' zal geven in het betuigen van steun aan dit schitterende project.
Ik hoop dat de heer Martin, die zich zo heeft ingezet voor deze Conventie, zijn collega's ervan zal overtuigen dat het tijd is om dit Handvest niet alleen aan te nemen, maar het ook tot onderdeel te maken van onze wetgeving, het bindend te maken voor diegenen die ons regeren - niet zomaar een officieel Handvest, maar een bindend onderdeel van de Verdragen.
Wellicht is vermelding in artikel 6 het beste wat we voorlopig kunnen doen, maar dat is slechts het begin.
Het is geen volmaakt document; dat weten we allemaal.
Niets in het leven is volmaakt, maar het getuigt ook niet van volmaaktheid wanneer we bepaalde rechten vastleggen en er vervolgens niet doeltreffend op toezien dat ze worden gerespecteerd.
Ik heb gezien dat er in het Handvest artikelen staan die betrekking hebben op het feit dat iemand onschuldig is tenzij het tegendeel is bewezen en over de beginselen van de wettigheid en het recht op verdediging.
Zoals ik gisteravond heb gezegd - en ik zeg het hier vandaag nogmaals - zijn er overal in de Unie wat dat betreft nog teveel tekortkomingen en soms, omdat wij zo graag op het gebied van justitie en politie met elkaar willen samenwerken, vergeten wij hoe belangrijk het is te voorkomen dat onschuldigen als neveneffect van een oorlog tegen de misdaad, daarvan het passieve slachtoffer worden.
Wij moeten deze rechten niet alleen aanvaarden en ze tot onderdeel van onze wetgeving maken, maar er ook voor zorgen dat ze echt gaan leven voor onze burgers.
Mevrouw de Voorzitter, ik ben mij er terdege van bewust dat het zeer belangrijk is ons in een tekst uit te spreken voor een gemeenschap van menselijke waarden. Ook weet ik dat het voor het eerst is dat de menselijke waarden in een dergelijke tekst op hetzelfde niveau worden gesteld als de burgerlijke, politieke en sociale rechten.
Voorts denk ik dat de voor het eerst toegepaste methode van de Conventie, waarbij een betere informatieverstrekking en meer transparantie centraal stonden, een vernieuwend karakter heeft.
Verder wekt het Handvest echter alleen maar onvrede in mij op.
Er bestaat immers een groot verschil tussen de aanvankelijke ambities en het eindresultaat.
Uiteraard kunnen we de waarde van een specifiek artikel benadrukken en de daadwerkelijke vorderingen verwelkomen door een aantal nieuwe rechten, die verband houden met de ontwikkeling van onze samenlevingen, te bevestigen en de belangrijkste grondrechten opnieuw te bekrachtigen.
In een aantal artikelen worden zelfs rechten erkend die nooit eerder zijn vastgelegd. Dit geldt met name voor de rechten op sociaal gebied.
Ik wil hier echter geen opsomming van positieve en negatieve punten geven, mevrouw de Voorzitter. Onlangs gaf u nog aan dat een glas half vol kan zijn, maar ook half leeg.
Het gaat om een oordeel over het Handvest als geheel wat betreft de gevolgde methode en de ambities die zijn getoond.
Vervolgens dienen we ons de volgende vragen te stellen: voldoet het Handvest aan de eisen en verwachtingen van de Europese burgers?
Ik heb de tekst een aantal keer doorgenomen en ben van mening dat hij goed leesbaar is.
Ik heb naar de argumenten van mijn collega's geluisterd, maar blijf bij mijn standpunt dat er verschillende zeer gevaarlijke onduidelijkheden in het Handvest zitten en dat we door uit te gaan van de grootste gemene deler wel erg weinig overhouden.
De Conventie is innovatief, maar we moeten niet om de hete brij heen draaien.
De Europese burgers worden nog altijd te weinig geïnformeerd. Als we ze gevraagd hadden om een bijdrage te leveren aan de uitwerking van het Handvest - wat overigens absoluut had moeten gebeuren - dan had de inhoud er ongetwijfeld heel anders uitgezien.
Het is nooit te laat om onze fouten te herstellen.
Nice zou niet het eindstation van het Handvest moeten zijn, dat wil zeggen de plek waar de tekst zelfgenoegzaam wordt gepresenteerd, maar het startpunt voor een zo breed mogelijk "maatschappelijk" debat over dit zeer belangrijke vraagstuk van de grondrechten.
Aangezien het besluit over het Handvest vanuit politiek oogpunt zo belangrijk is, vind ik samen met anderen in dit Parlement dat het nu te vroeg is om ons er vandaag over uit te spreken.
Mevrouw de Voorzitter, de ontwerpresolutie van het Europees Parlement over het Handvest van de grondrechten is op dezelfde onduidelijke situatie gebaseerd als de werkzaamheden van de Conventie.
In beide gevallen wordt ons immers verzocht een tekst goed te keuren zonder dat duidelijk is waartoe hij dient.
Gaat het om een politieke verklaring?
Is het een aanvulling op het Verdrag?
Gaat het om het eerste gedeelte van een toekomstige grondwet?
We zullen waarschijnlijk pas na Nice een antwoord op deze vragen krijgen.
Door deze onzekerheid is het moeilijk om in te stemmen met de werkzaamheden die de Conventie nu heeft afgerond of om vandaag onze stem uit te brengen.
Sommige afgevaardigden stellen zich gerust met de gedachte dat een positieve stem geen verplichtingen met zich meebrengt. Het Handvest is nu immers niet meer dan een verklaring.
Deze afgevaardigden begaan een vergissing.
Als deze tekst als zodanig wordt aangenomen krijgt hij via de jurisprudentie van het Hof van Justitie een dwingend karakter. Dit is een belangrijk vraagstuk, waarop ik nog zal terugkomen.
In dit proces word ik door twee aspecten gefascineerd.
Enerzijds zal het aldus aangenomen Handvest leiden tot een gestandaardiseerd Europa dat bij het overgrote deel van de leden in dit Parlement weerzin opwekt en dat de kiezers absoluut niet wensen.
De jurisprudentie van het Hof van Justitie, op basis waarvan de rechten straks nauwlettend geïnterpreteerd zullen worden, zal in geheel Europa op uniforme wijze worden toegepast. Gevolg hiervan is dat de nationale democratieën geen autonome beslissingen meer kunnen nemen.
U zult straks niet meer kunnen zeggen, geachte afgevaardigden, dat u dit niet wist.
Het onderwerp waarover wij vandaag debatteren valt geheel buiten de competentiesfeer van de Unie. Tijdens de Raad van Keulen is men er uitstekend in geslaagd om iedereen af te brengen van het idee dat het hier om een bevoegdheid van de nationale parlementen gaat.
Langzaam maar zeker ontneemt de Raad deze nationale parlementen al hun bevoegdheden. Deze instelling werd hierbij geholpen door de Conventie, die er uitstekend in is geslaagd om verwarring te creëren.
Op basis van de huidige Verdragen kan dus gesteld worden dat hier een onwettig debat wordt gevoerd. Dit is een slecht voorteken voor een Europa dat pretendeert de grondrechten te willen naleven.
Om die reden denk ik - en ik richt mij in het bijzonder tot het voorzitterschap van de Raad - dat als de regeringen in Nice het Handvest als politieke verklaring aannemen, ze voorafgaand een inleidende verklaring moeten afleggen waarin ze benadrukken dat de omschrijving en ontwikkeling van de mensenrechten in alle gevallen uitsluitend is voorbehouden aan de nationale parlementen.
Mevrouw de Voorzitter, dit jaar is het vijftig jaar geleden dat het Europees Verdrag tot bescherming van de rechten van de mens en de fundamentele vrijheden werd gesloten.
Dit Handvest maakt op mij de indruk de kladversie daarvan te zijn: het roept vragen op over het juridische kader.
Maar hoe kan iemand terechtgesteld worden zonder eerst ter dood te worden veroordeeld?
Dat is excessief, overbodig, absurd.
Het Handvest erkent vrijheid van godsdienst, zonder beperkingen.
In de Italiaanse grondwet wordt deze vrijheid ingeperkt door de goede zeden; in het Verdrag door de rechten van anderen, de openbare orde.
Zijn satanische of orgiastische rituelen bijvoorbeeld toegestaan of niet?
Dat is absoluut niet duidelijk.
Politiek gezien ontbreekt de erkenning van het recht op zelfbeschikking van de volkeren en er ontbreekt een duidelijke definitie van het natuurlijke gezin.
En ten slotte, deze procedure waarbij het niet toegestaan is amendementen in te dienen, niet alleen door andere parlementen maar ook niet door het Europees Parlement, niet alleen op het Handvest, maar ook niet op het ontwerpbesluit, kondigt aan de ene kant de rechten van de burgers af en ontkent aan de andere kant de rechten van de vertegenwoordigers van die burgers, namelijk van de afgevaardigden, die niet eens een amendement kunnen indienen.
Daarom herken ik mij niet helemaal in dit Handvest, ook al ben ik een voorstander van het Europa van de burgers. Ik zal dan ook niet voor stemmen.
Mevrouw de Voorzitter, op de vraag of het Europees Parlement moet meewerken aan het plechtig afkondigen van het Handvest is mijn antwoord eenvoudigweg nee!
Het is echt nergens goed voor!
Wie dienen wij met het uitroepen van dit Handvest?
De burgers van de lidstaten niet, want de meeste rechten in het Handvest zijn zo vaag geformuleerd dat iedere speler, ook de instellingen, eruit kan halen wat hem aanstaat.
Bovendien is op geen enkele manier voorzien in een goed stelsel van juridische bescherming als het Handvest onverhoopt juridisch bindend zou worden.
Daarnaast staat het document vol met rechten die niets te maken hebben met de begrenzing van de bevoegdheden van de instellingen.
Het Handvest is dus vooral gericht op de lidstaten, maar die hebben in hun eigen grondwetten of constituties al de nodige grondrechten opgenomen.
Als extra garantie voor een goede bescherming van grondrechten is iedere lidstaat partij bij het Europees Verdrag ter bescherming van de rechten van de mens.
Wat kan het Handvest in deze vorm nog toevoegen behalve ernstige verwarring?
Volgens Joseph Weiler lijdt de burger in Europa straks eerder onder een surplus aan grondrechtenbescherming dan onder een tekort.
Dat ben ik van harte met hem eens.
Een surplus aan grondrechtenbescherming is even schadelijk als een tekort!
Het Handvest is uitgedraaid op een prestigeproject.
Daar zou het Europees Parlement als belangenbehartiger van de burgers niet aan mee moeten werken.
­ (DE) Mevrouw de Voorzitter, ik was vanaf het begin voorstander van het Handvest van de grondrechten.
Ik heb ook steeds gezegd dat het juridisch bindend moest worden.
Toch ben ik het niet eens met de heersende euforische waardering voor de Conventie als instrument voor toekomstige constitutionele ontwikkelingen.
Afgezien van de hier reeds vermelde inhoudelijke problemen van het Handvest, is het niet voldoende leden van nationale parlementen bij het Handvest te betrekken om op die manier de nationale parlementen niet bij de constitutionele vraagstukken te moeten betrekken.
Het instrument van de Conventie mag niet ten onrechte als een deus ex machina van de Europese Unie worden beschouwd.
Nog een opmerking voor de voorzitter van de Raad: als voormalig lid van een hoogste rechtscollege kan ik u verzekeren dat de elkaar overlappende bevoegdheden van verschillende hoogste rechtscolleges ongetwijfeld zeer snel tot divergerende rechtspraak zullen leiden.
Wij mogen dat probleem in geen geval uit het oog verliezen.
Mijnheer de Voorzitter, met de stemming van twaalf uur sluiten wij vandaag een proces af dat in 1984 is begonnen. Toen keurde het Europees Parlement het ontwerp voor een Verdrag van de Europese Unie goed.
Het Handvest van de grondrechten is steeds een prioriteit van het Europees Parlement geweest. Ten eerste heeft het Parlement altijd al een document willen hebben waarin de beginselen en waarden staan genoemd die de Europeanen binden.
Dat is vooral van groot belang nu wij aan het begin van een ambitieus uitbreidingsproces staan.
Ten tweede is het Handvest van de grondrechten een essentiële factor voor de ontwikkeling in de richting van een politieke unie.
Ten derde - en dit is ongetwijfeld de belangrijkste reden, mijnheer de Voorzitter - zal een Handvest van de grondrechten de burger meer het gevoel geven dat hij deel uitmaakt van de Europese Unie.
Zoals de voorzitter van onze fractie, de heer Poettering, al heeft gezegd, zullen wij voor het Handvest stemmen.
Het Handvest geeft bovendien het advies van het Parlement weer, zoals dat in onze resolutie-Duff/Voggenhuber van 16 maart 2000 staat.
Het Handvest is tot stand gekomen met medewerking van een parlementaire delegatie. Als voorzitter van deze delegatie dank ik alle delegatieleden voor hun werk, betrokkenheid en hulp gedurende de afgelopen maanden.
Zoals een van de voorgaande sprekers al heeft gezegd, moeten wij ons inspannen om informatie over het Handvest te verspreiden. Het Parlement is daarbij als eerste aan de beurt.
Als wij naar de betogen van sommige parlementsleden luisteren, is het duidelijk dat deze informatie meer dan ooit nodig is.
Sommige sprekers zouden eerst het Handvest eens moeten lezen voordat zij hier hun zegje komen doen.
Mijnheer de Voorzitter, nog een paar woorden over de gevolgen van het Handvest.
Ik denk dat dit debat eigenlijk niet nodig is.
Mijns inziens is de verwijzing naar artikel 6 vanzelfsprekend. Ik ben van mening dat het voorzitterschap van de Raad goede nota moet nemen van de woorden van de heer Barón Crespo.
De voorzitter van de fractie die de meeste Europese regeringen vertegenwoordigt heeft zonder omhaal van woorden gezegd dat het Parlement - in ieder geval zijn fractie - de herziening van het Verdrag van Nice niet zal goedkeuren indien er in artikel 6 geen verwijzing naar het Handvest komt.
Het Handvest zal zeker gevolgen hebben, ongeacht of er een verwijzing in het Verdrag komt of niet.
Het heeft zelfs al de nodige gevolgen gehad.
Leest u het verslag van de drie wijzen over de situatie in Oostenrijk er maar op na. Daarin wordt het Handvest drie keer genoemd.
Dat verslag is tussen 29 augustus en 6 september tot stand gekomen. Toen was het Handvest er nog niet.
Ongeacht of het Handvest dus in de Verdragen is opgenomen en in artikel 6, lid 2, wordt genoemd of niet, is het verbindend voor de Commissie ­ mijn dank aan commissaris Vitorino voor het vele werk dat hij voor de totstandkoming van het Handvest heeft verricht ­, het Parlement en de Raad. Mijnheer de Voorzitter, het Handvest zal beslist zijn uitwerking hebben, of sommige leden van het Europees Parlement dat nu willen of niet.
Mijnheer de Voorzitter, er zijn collega's die hier vanmorgen hebben gezegd dat dit Handvest het een of andere recht niet duidelijk genoeg of helemaal niet weerspiegelt. Er zijn ook collega's die zeggen dat het niet christen-democratisch of socialistisch of groen genoeg is.
De personen in kwestie hebben echter niet begrepen waar het bij dit Handvest om gaat. Dit is een Handvest dat rechten in zich verenigt die boven de partijen uitstijgen.
Het is een stuk waarin bestaande Europese waarden op een moderne en vindingrijke manier samengesmolten zijn.
Iedereen in dit Parlement die geïnteresseerd is in de ontwikkeling van de Europese Unie zou zich daarin moeten kunnen vinden.
In haar uitstekende mededeling stelt de Commissie ­ en de heer Moscovici heeft ons er vanmorgen nogmaals op gewezen ­, dat dit Handvest uniek is, omdat het burgerrechten, politieke rechten, economische rechten en sociale rechten samenvoegt, en wel op een manier die bij geen enkel ander handvest op het gebied van mensenrechten en grondrechten, waar ook ter wereld, voorkomt.
Het Handvest is volgens de Commissie ook eigentijds, omdat het betrekking heeft op zaken als bio-ethiek, genetische manipulatie, gegevensbescherming en toegang tot informatie.
Het is dus een goede stap in de juiste richting en de Conventie en haar voorzitter, de heer Méndez de Vigo verdienen dan ook onze hartelijke gelukwensen.
De grote vraag die ons momenteel verdeelt luidt: wat is het doel van het Handvest?
Voor mij dient het Handvest drie doeleinden.
Het is er allereerst om tegen de burgers te kunnen zeggen: Europa is niet gewoon maar iets dat u overkomt, het is een gemeenschap die u rechten verleent, die u garanties geeft, die u in bepaalde omstandigheden bescherming biedt.
Ten tweede is het Handvest er om tegen de instellingen te kunnen zeggen: u heeft een plicht, die vastligt in dit Handvest, om op een bepaalde manier met de burgers om te gaan.
Als u wetgeving aanneemt, als u bestuurshandelingen verricht, als u documenten opstelt, dient u zich te houden aan de inhoud van dit Handvest.
Ten derde is er de boodschap aan bestaande lidstaten en kandidaat­lidstaten: als u lid wordt van de Gemeenschap, treedt u toe tot een gemeenschap van waarden.
Er zijn bepaalde voorwaarden waaraan men zich moet houden als men lid van de Europese Unie wil zijn of blijven.
Dat is een heel duidelijke boodschap, niet alleen voor de kandidaat­landen, maar ook voor de huidige lidstaten.
Gezien de broze politieke situatie in een paar lidstaten, is dit het uitgelezen moment voor zo'n belangrijke boodschap.
Hoe zal het Handvest gebruikt gaan worden?
Ik ben het eens met collega's die zeggen dat het Hof niet voorbij zal gaan aan een Handvest dat plechtig is afgekondigd door de drie instellingen: de Commissie, de Raad en het Parlement.
Het Hof zal bij het doen van juridische uitspraken rekening houden met dit Handvest.
Dat is een positieve ontwikkeling, en geen negatieve zoals de heer Bonde kennelijk van mening is.
De heer Dupuis en zelfs mijn eigen onderminister van Europese Zaken hebben laten doorschemeren dat ze dit een loos document vinden.
Ik kan dat niet accepteren.
Dit is een grote stap in het Europese eenwordingsproces, een stap die op mijn steun kan rekenen.
Mijnheer de Voorzitter, waarde collega's, het is een goede zaak dat er een Handvest komt voor Europa, dat wil zeggen voor de burgers van de Unie. Ik zeg u dit als federalist.
Er komt een dag dat we ons op het subsidiariteitbeginsel moeten baseren, zodat we meer vrijheid kunnen bewerkstelligen voor de Europese volkeren. Dit geldt ook voor mijn kleine volk uit Val d' Aosta, dat het federalisme in Italië en in Europa altijd heeft gecultiveerd.
Uiteraard dient te worden benadrukt dat het Handvest slechts een uitgangspunt is, en zeker niet het eindpunt.
Ik wil overigens aangeven dat het een goede zaak is dat er in het hoofdstuk over gelijkheid gesproken wordt over nationale minderheden en culturele taalkundige verscheidenheid.
Wij moeten streven naar een daadwerkelijke Europese grondwet, zodat we de linguïstische minderheden in internationaal verband kunnen beschermen.
Mijnheer de Voorzitter, de inhoud van het Handvest had wel beter kunnen zijn.
Het probleem van de juridische status ervan had nu opgelost kunnen worden in plaats van in een vage toekomst.
Dat we deze twee resultaten niet hebben kunnen bereiken, mijnheer de minister, dat we in Nice geen bevredigende resultaten zullen bereiken, in termen van democratie en efficiëntie, komt omdat we unaniem moesten instemmen met alle onderdelen van de tekst.
De achterblijvers en de reactionairen hebben opnieuw gewonnen van degenen die, in de burgermaatschappij en in de instellingen, strijden voor grondrechten voor iedereen, rechten die een adequate en juridisch bindende respons zijn op nieuwe vraagstukken, zoals de risico' s van de wetenschap, de rechten van nieuwe burgers, het recht op een gezonde leefomgeving, enzovoort.
We zijn dus andermaal teleurgesteld en ontevreden.
Zeker, we zullen voor het Handvest stemmen, maar met het idee dat het niet het enthousiasme voor Europa en de betrokkenheid bij de burgers zal opwekken waar we zo' n behoefte aan hebben. De historische verantwoordelijkheid daarvoor dragen zoals gewoonlijk de regeringen, en sommige regeringen meer dan andere.
Mijnheer de Voorzitter, het valt bijna niet te ontkennen dat het sociaal beleid van de lidstaten van de Unie sinds enkele jaren wordt gedicteerd door het economisch en monetair beleid, door de bugettaire mogelijkheden, door stabiliteitspacten, door de flexibiliteit en onzekerheid van arbeidscontracten, in naam van een verafgode markt en van zijn onafscheidelijke metgezel, de mededinging.
De kloof tussen rijk en arm wordt steeds breder en wie al veel heeft vraagt, in naam van de eerdergenoemde gewijde beginselen, steeds meer offers aan wie weinig of niets bezit.
Door zijn constante verwijzingen naar nationale wetgeving en praktijken voor de effectieve verwezenlijking van sociale rechten dreigt het Handvest van de grondrechten deze hiërarchie, dit mechanisme van onrechtvaardige toe-eigening van rijkdom door een kleine groep, dit op liberalisme en vrijhandel gebaseerde maatschappelijke model onomkeerbaar te maken. Een maatschappelijk model dat met een indrukwekkende snelheid oprijst uit de as van de Europese sociaal-democratische gedachte.
Dit Handvest van de sociale rechten betekent een achteruitgang ten opzichte van de wetgeving van veel lidstaten. Juist vanwege die terugverwijzingen kan het als een middel worden gebruikt om die te wijzigen of te verslechteren.
De burgerrechten en politieke rechten blijven papieren rechten als ze niet gebaseerd zijn op daadwerkelijke sociale rechten in plaats van alleen maar op geschreven rechten.
Aan het einde van deze eeuw lijkt het erop dat alle strijd voor de emancipatie van achtergestelde sociale klassen voor niets is geweest en we niets hebben geleerd.
We kunnen ons geen illusies maken dat dit Handvest een eerste stap op weg naar een meer solidaire Unie is.
Met dit Handvest hebben we de bodem van het sociale beleid voor de toekomst bereikt.
Ik hoop wel dat het Handvest niet in de Verdragen opgenomen zal worden en dat de roep om een rechtvaardiger en daadwerkelijk solidair Europa in de burgermaatschappij, in de vakbonden en in de politieke partijen steeds luider zal klinken.
Mijnheer de Voorzitter, geachte afgevaardigden, dit debat over het Handvest betekent een nieuwe, belangrijke stap op weg naar een meer verenigd en hopelijk rechtvaardiger en eerlijker Europa.
Ik zal voor dit Handvest stemmen, niet zozeer omdat ik ervan overtuigd ben dat het op een correcte en doeltreffende manier zal worden toegepast, maar omdat het onmogelijk is het niet eens te zijn met de leidende principes ervan.
Er zijn nog sterke twijfels, die voortkomen uit begrijpelijke bezwaren: ik denk aan die landen van de Gemeenschap waarin het recht op leven uitsluitend en alleen een beginselverklaring is, waar menselijk leven vanaf de conceptie zonder onderscheid wordt onderdrukt; ik denk aan de Europese consument die, volgens het Handvest, zoveel en zulke belangrijke nieuwe rechten heeft en aan wie op dit moment de resten van gekke koeien worden gegeven, kapitalisme dat zich verrijkt over de rug van de armen; ik denk aan die arbeiders in de fabrieken die eigenlijk recht hebben op een vaste baan en wie, in naam van de mondialisering van de markten, het recht op een toekomst wordt ontzegd om hun werk over te plaatsen naar een land waar arbeid goedkoper is; ik denk aan de studenten en docenten en aan het recht op onderwijs, en ik denk aan de afbrokkelende en verouderde structuren van landen die daarvan afzien; geachte collega' s, ik denk aan de vrijheid van en het recht op meningsuiting, en ik denk aan al diegenen die in Europese gevangenissen zitten omdat hun mening niet met die van de anderen overeenkomt; ik denk aan het recht op onderdak en op een passende levenskwaliteit; ik denk aan de jongeren die in naam van vaak maffiabelangen niet eens meer recht hebben op liefde.
Over dat alles en nog meer dingen maak ik me zorgen, maar ik stem toch voor het Handvest, ook als het een utopie is, want aan ons allen wordt een revolutie gevraagd die, om te worden verwezenlijkt, een greintje rationele utopie nodig heeft.
Mijnheer de Voorzitter, in de aanbeveling waarover dit debat gaat, geeft het Parlement zijn goedkeuring aan het Handvest van de grondrechten van de Europese Unie.
Vervolgens verzoekt het zijn Voorzitter en de voorzitter van de Raad en van de Commissie om het Handvest in Nice officieel af te kondigen.
Dit Handvest heeft echter duidelijk tot doel het steeds hechtere verbond tussen de Europese volkeren te bevorderen.
Volgens de co-rapporteur, de heer Duff, is dit een belangrijke stap naar verbetering van de kwaliteit van de Europese integratie.
Als vertegenwoordiger van het Engelse volk, dus niet van de Europese volkeren, kan ik slechts zeggen dat ik geen mandaat heb om de Europese integratie te bevorderen - net zomin als de regering van het Verenigd Koninkrijk dat heeft ­, als het tenminste echt zijn inwoners vertegenwoordigt.
In feite is het merendeel van de inwoners van het Verenigd Koninkrijk fel gekant tegen verdere integratie.
En dus ben ik dat, als rechtgeaarde democraat, ook. Ik distantieer mijzelf dan ook van dit initiatief en zal tegen stemmen.
­ (SV) Mijnheer de Voorzitter, het Handvest maakt bestaande rechten zichtbaar en tegelijkertijd worden er voor Europa historische stappen gezet.
Uiteindelijk gaat het debat erover of de EU gebaseerd moet zijn op normale rechtsstatelijke beginselen.
Het Handvest vult een leegte in het EG-recht en vergroot de bescherming van het individu tegen schendingen door de Europese politie, overheden die fraude bestrijden en mededingingsautoriteiten.
Hoewel we momenteel in de praktijk al straffen opleggen, ontbreken er normale mogelijkheden om in beroep te gaan tegen schendingen van de mensenrechten, die in rechtsstaat niet mogen ontbreken.
Ieder individu - vrouw, man, werknemer en ondernemer - moet beschermd worden tegen eventuele politieke en bestuurlijke schendingen van de zijde van de EU.
Hier zijn geen goede argumenten tegen in te brengen.
Iemand die onrechtmatig wordt benadeeld door de rechtsmiddelen van de Unie moet recht hebben op een gerechtelijk onderzoek.
Een uitgebreid Europa met een sterke concurrentiepositie moet gebaseerd zijn op rechtsstatelijke beginselen.
Er is een breed politiek draagvlak nodig voor het recht van het individu op gerechtelijk onderzoek van schendingen.
Een rechtsgebied met 500 miljoen mensen kan anders niet functioneren.
Het Handvest is een evenwichtig en solide basis voor de uitbreiding.
Er bestaan veel misverstanden over de materiële inhoud en de consequenties ervan.
Deze misverstanden moeten worden onderzocht.
Degenen die daar behoefte aan hebben raad ik aan om de verklaringen in artikel 49 te lezen en tevens de jurisprudentie te bestuderen van de beide rechtcolleges die verbonden zijn aan het Handvest.
Het Handvest zal de justitiële ontwikkeling in de EU beïnvloeden en waarschijnlijk geleidelijk aan steeds meer steun krijgen.
Ik ben van mening dat de rechtbank zich moet laten beïnvloeden door de bepalingen betreffende de vrijheid van uitoefening van beroep, ondernemerschap en het eigendomsrecht.
Tot slot wil ik onze bekwame delegatieleider Méndez de Vigo van harte bedanken.
Mijnheer de Voorzitter, het voorstel en de goedkeuring van het Ontwerphandvest van de grondrechten zouden een zeer brede consensus moeten vinden.
Het lijkt mij dat alleen tegenstanders van de Europese Unie een grond hebben om ertegen te zijn. Die hebben we hier gehoord.
Ik begrijp de kritiek niet van degenen die vinden dat het Handvest niet alles omvat wat zij erin opgenomen hadden willen zien.
Waarschijnlijk ontbreekt er voor iedereen wel iets; het Handvest kan immers niet de spiegel van één partij zijn maar moet het gemeenschappelijke referentiepunt vormen voor iedereen die zich een Europese burger voelt, iedereen die de verschillen en de pluralistische samenleving respecteert.
Kon het beter?
Ik denk het wel, al was het maar omdat niet alles wat ik heb voorgesteld, is overgenomen.
Is het dan beter niets te doen?
Dit Handvest niet goed te keuren?
Beslist niet!
Dit Handvest, ik zeg het nog eens, maakt van de Unie een rechtsgemeenschap; het is een stap in het proces van de constitutionalisering van de Unie, het is het eerste internationale document dat zowel nieuwe burgerrechten, nieuwe politieke, economische als sociale rechten bevat, in overeenstemming met het beginsel van de ondeelbaarheid van grondrechten.
Ik begrijp degenen niet die beweren dat het nergens toe dient, dat het alleen maar algemeenheden en mooie woorden zijn.
Wie dat zegt, kent de geschiedenis van de instellingen niet: ook "liberté, égalité, fraternité" zijn mooie woorden, maar ze zijn het fundament van veel rechtsorden in ons Europa.
Op grond van formules als deze artikelen hebben onze gerechtshoven in de loop der tijden onze grondrechten gegarandeerd.
Laten we de bewering dat alleen macht en geld tellen en al het andere slechts woorden zijn aan cynische reactionairen overlaten.
Nee, de woorden die onze beginselen, onze waarden, onze grondrechten belichamen hebben macht en kracht, als we ze omarmen als instrumenten van ons maatschappelijk leven.
Laten we het Handvest dus goedkeuren en de woorden serieus nemen. We mogen niet toelaten dat ze worden gebagatelliseerd, gedevalueerd, verwaarloosd.
Als we willen dat regeringen ze in acht nemen en rechters ze garanderen, moeten we onze rechten serieus nemen!
­ (SV) Mijnheer de Voorzitter, ik heb lang getwijfeld.
Het Handvest bevat positieve onderdelen, maar ook onderdelen waar ik principiële bezwaren tegen heb.
Doorslaggevend was voor mij een oproep van de snelst groeiende progressieve volksbeweging van Europa: het Franse Attaque, die het Handvest beschouwt als een instrument de régression sociale, een instrument voor sociale achteruitgang.
Attaque komt tot de conclusie dat het Handvest een stap terug betekent in verhouding tot de reeds bestaande regelgeving van de lidstaten, de VN, de Europese Raad en de Internationale Arbeidsorganisatie.
Attaque komt eveneens tot de conclusie dat er voorbijgegaan wordt aan de rechten van de vakbonden en is van mening dat het eigenlijk gaat om het bekrachtigen van het vrije verkeer van kapitaal.
Als de snelst groeiende progressieve volksbeweging uit het land van de eerste democratische revolutie, Frankrijk, die niet verdacht kan worden van enige vorm van Scandinavische euroscepsis of iets in die geest, zo krachtig protesteert tegen het Ontwerphandvest, kan ik onmogelijk voor stemmen.
­ (DA) Mijnheer de Voorzitter, ik ga verder waar de heer Gahrton gestopt is.
Ik vind het problematisch dat men de sociale rechten ondeelbaar en universeel noemt en tezelfdertijd consequent verwijst naar nationale wetgeving en praktijk in het hoofdstuk dat "Solidariteit" heet.
Dat zwakt precies het universele en ondeelbare kenmerk van deze rechten af.
Dit was een inhoudelijk aspect waar ik moeite mee had.
Ik heb echter ook moeite met de constructie die wij nu op poten zetten.
Indien wij de mensenrechten op Europees niveau willen versterken, dan moeten wij energie investeren in de versterking van de rol van de Raad van Europa en moeten wij de EU het Verdrag tot bescherming van de rechten van de mens en de bijhorende verdragen over culturele en sociale rechten laten bekrachtigen in plaats van beetje bij beetje een concurrerend systeem op te bouwen, wat nu gebeurt.
De Raad van Europa vertegenwoordigt immers heel Europa, alle Europese landen.
Wij zijn nog maar met vijftien.
Tot slot is er het probleem dat men een grondwet wil maken zonder steun van de bevolking.
Dit zal het aantal stemmen bij de volgende Europese verkiezingen niet doen stijgen.
Mijnheer de Voorzitter, het Handvest dat ter goedkeuring voor ons ligt, is een werkstuk waarop we trots mogen zijn.
Voor het eerst sinds de oprichting van de Europese Unie ligt hier de basis van een grondwet, een grondwet voor de supranationale structuur die de Unie is.
Het is naar ons oordeel een goed stuk, een stuk waarvan we ook als christen-democraten kunnen zeggen: onze normen en waarden zijn hier goed in terug te vinden.
Het recht op menselijke waardigheid en op menselijke integriteit staat goed verwoord.
Dat geldt ook voor de eerbiediging van familie en gezinsleven en de wijze waarop de rechten van kinderen, ouderen en gehandicapten zijn geformuleerd.
Zo biedt dit Handvest een extra bescherming voor de meest kwetsbare medemensen in onze Europese samenleving en dat is goed.
Het Handvest biedt ook evenwicht.
Naast de sociale rechten die goed zijn verwoord, vinden we nu ook het recht op vrijheid van ondernemerschap en vrijheid van beroep terug in de tekst.
Zo is een goed evenwicht gevonden tussen een aantal rechten die meestal door vakbonden worden benadrukt en rechten die meer door werkgeversorganisaties en midden- en kleinbedrijf worden verwoord.
Een derde kanttekening die ik wil maken, gaat over de rechten van burgers uit derde landen.
Ook daarvoor hebben we artikelen die burgers beschermen tegen discriminatie, bijvoorbeeld op de arbeidsmarkt.
Ook dat was een wens van onze fractie.
Dan het meest sterke deel van het Handvest: dat is artikel 21, het grote anti-discriminatieartikel.
Dat verbiedt discriminatie op zestien gebieden.
Ik beschouw het als de kroon op dit Handvest.
Dit artikel zal nog vaak nodig blijken als we kijken naar de ontwikkelingen en naar discriminatie, racisme en xenofobie die we in onze lidstaten zien.
Voorzitter, het was een grote eer om mee te mogen werken met de collega's uit het Parlement en uit de nationale parlementen om dit Handvest op te stellen.
We danken Roman Herzog en Iñigo Méndez de Vigo voor hun voortreffelijke leiding van de Conventie en we hopen van harte dat dit Handvest in Nice wordt goedgekeurd met de handtekening van onze voorzitter Nicole Fontaine.
Laten we vooral hopen dat onze Europese burgers vaak gebruik zullen maken van dit Handvest als hun rechten worden aangetast.
Voor die burgers is het bestemd en we hopen dat zij het in dankbaarheid zullen aanvaarden.
Voorzitter, op 6 december ga ik in Nice demonstreren. De Europese vakbewegingen en de NGO's hebben daartoe opgeroepen.
Alleen al vanuit de EVV-organisaties worden 60.000 mensen verwacht.
Deze rally is geen demonstratie tegen het Handvest.
Er schijnen ook in deze kringen mensen te zijn die dat denken en die dat wellicht zouden willen. Maar die hebben er niks van begrepen.
De manifestatie is voor een sociaal en democratisch Europa, voor een Europa van de burgers.
Het Handvest is een deel van de omslag daar naar toe, van de dynamiek naar een sterk en sociaal Europa.
Zoals u weet, hebben vooral de sociale en economische grondrechten mijn warme aandacht gehad.
Naast het EVRM moet ook het Sociaal Handvest van de Raad van Europa als bron en bodem voor het EU-Handvest gelden.
Weet u wat mij opviel toen vorige week het voortgangsrapport met betrekking tot de uitbreiding door Prodi en Verheugen werd gepresenteerd?
Dat staatje daar achterin over de ratificatie van grondrechtenverdragen.
Als je daar een staatje naast legt van de huidige lidstaten dan blijkt dat zij in ieder geval op het punt van het herziene Sociaal Handvest van de Raad van Europa slechter scoren dan de toetredingslanden.
Dat vind ik toch erg gênant.
Het nieuwe Handvest zal, ook als het nog niet bindend is, zijn juridische effect hebben.
Dat heeft het Hof van Justitie op 2 oktober in de laatste Conventievergadering klip en klaar aangegeven.
De instellingen die het Handvest nu plechtig gaan ondertekenen, moeten het echter niet alleen aan de rechters overlaten.
Om te beginnen moeten zij een verwijzing in artikel 6 van het EU-Verdrag opnemen.
Er moet een traject worden uitgezet naar de bindende opname van de artikelen van het Handvest in het Verdrag en er moeten toezichtprocedures komen, rapportageverplichtingen, onafhankelijke deskundigen en klachtenprocedures.
De Raad van Europa heeft naast het Hof voor de Mensenrechten ook veel ervaring met dergelijke vormen van toezicht waar wij op kunnen voortbouwen.
Al met al moet duidelijk zijn dat Nice niet het eindpunt is van het Handvest, maar het begin.
Grondrechten, het hart van Europa: de campagneleus van EVV- en NGO-platform blijft de komende tijd erg actueel.
Daar gaan wij in Nice de straat voor op.
Voorzitter, sociale grondrechten, individuele vrijheidsrechten en milieubescherming worden in de bestaande nationale grondwetten niet genoemd of nemen daarin een te bescheiden plaats in.
Sommige voorstanders van een Europese grondwet of van een handvest als tussenstap op weg daarheen, zien daarin de mogelijkheid om die achterstand in één klap weg te werken.
Er bestaan ook andere voorstanders van een Europese grondwet.
Zij willen een propagandadocument dat vooral de huidige Europese Unie beschrijft en toekomstige ontwikkelingen naar één Europese superstaat rechtvaardigt zonder dat de inwoners van Europa er enig nieuw recht aan kunnen ontlenen.
Die eerste bedoeling ondersteun ik, de tweede wijs ik af.
Het Ontwerphandvest van de grondrechten van de Europese Unie is een onduidelijk compromis tussen die twee botsende opvattingen waarbij de tweede overheerst.
Voor sommige rechten betekent het zelfs een stap terug.
Daarom is dit document niet rijp voor besluitvorming.
Op korte termijn is het veel belangrijker dat de Europese Unie zich bindt aan het reeds bestaande Europees Verdrag voor de rechten van de mens van de Raad van Europa.
Het Ontwerphandvest kan voorlopig dienen als een interessant discussiestuk voor partijen, vakbonden, milieuorganisaties, kerken en vele andere groeperingen in de lidstaten en kandidaat­landen van de Unie over de toekomst van de samenwerking tussen de Europese volkeren.
­ (DE) Mijnheer de Voorzitter, dames en heren, macht vereist controle.
De Europese instellingen hebben macht. In het belang van de burger moeten wij die macht beperken.
De bestaande lacunes in de Europese bescherming van de grondrechten moeten dringend worden opgevuld.
Over de vraag of de Unie niet, net als de lidstaten, tot het Europees Verdrag tot bescherming van de rechten van de mens moet toetreden, wordt sedert vele jaren gedebatteerd.
Het verheugt mij dat de Unie dat om een aantal redenen niet heeft gedaan.
Uit de tekst van het Handvest, dat wij vandaag ­ hopelijk met een grote meerderheid - zullen goedkeuren, blijkt duidelijk dat dit Handvest voor meer en modernere bescherming van de grondrechten zal zorgen dan toetreding tot het Verdrag tot bescherming van de rechten van de mens zou hebben gedaan.
Amper een derde van het Handvest bestaat uit garanties die uit het Verdrag tot bescherming van de rechten van de mens zijn overgenomen.
Het grootste deel gaat verder: op het gebied van de politieke rechten van de burgers van de Unie, de economische en sociale rechten en, last but not least, de voor de toekomst belangrijke kwesties van de milieu-, gezondheids- en consumentenbescherming.
Om werkelijk doeltreffend te zijn, moet het Handvest Europees recht worden.
Vandaag doen wij slechts een enkele stap op een nog lange weg.
Het plechtig afgekondigde Handvest moet bindend Europees constitutioneel recht worden.
Wij doen vandaag niet de eerste stap naar een Europese superstaat.
Dat wij voor grondrechten van de Unie en constitutionalisering van de Verdragen opkomen, betekent niet dat wij naar de verenigde staten van Europa evolueren.
Er moet echter zo snel mogelijk een constitutionele tekst voor Europa komen, waarin de burgers duidelijke en begrijpelijke uitspraken over Europa vinden. Daarin moet staan welke rechten de burgers hebben, welke bevoegdheden de Unie heeft overgenomen en welke bevoegdheden ook in de toekomst door de lidstaten zullen worden uitgeoefend en hoe Europa zijn opdrachten met alle garanties voor een bescherming van de mensenrechten volgens de principes van de rechtstaat zal vervullen.
Aan die opdracht moeten wij voortwerken.
Die weg moeten wij gaan.
Mijnheer de Voorzitter, mijnheer de voorzitter van de Raad, mijnheer de commissaris, ten eerste sluit ik mij aan bij de welverdiende gelukwensen. Mijn felicitaties aan alle deelnemers aan de Conventie, en met name aan de heer Méndez de Vigo en mijn collega Pervenche Berès.
Met uw welnemen zou ik tevens met enig gevoel van trots de actieve en geëngageerde deelname van commissaris Antonio Vitorino willen onderstrepen.
Ik vraag uw aandacht voor drie punten die hier reeds in de loop van de ochtend door mijn collega's zijn aangesneden.
In de eerste plaats verdient de lovenswaardige werkwijze van deze Conventie navolging.
De gehanteerde formule moet in de toekomst verder worden uitgediept, vooral met het oog op de herziening van de Verdragen van de Europese Unie.
Ten tweede moet het Handvest noodzakelijkerwijs een bindend karakter hebben.
De Europese burgers zouden maar moeilijk kunnen begrijpen dat Europa sneller werk maakt van de markt en de munt dan van de daadwerkelijke tenuitvoerlegging van hun burgerrechten en grondrechten.
Ten derde dring ik erop aan - zoals anderen hier vóór mij hebben gedaan - dat in de conclusies van Nice, en met name in de herziening van het Verdrag, in artikel 6, lid 2, een verwijzing naar het Handvest van de grondrechten wordt opgenomen.
Het volstaat niet het Handvest te ondertekenen en met veel vertoon af te kondigen. De rechten moeten ook echt in de praktijk worden gebracht.
Vandaar onze oproep tot het voorzitterschap. Het moet ten overstaan van zijn collega's in de Raad een pedagogische functie uitoefenen.
Tot slot heb ik nog twee voorstellen. Enerzijds ben ik van oordeel dat de ondertekening en ratificatie van het Handvest van de grondrechten door de parlementen van de kandidaat-landen deel moeten uitmaken van hun acquis communautaire.
Anderzijds dienen de conclusies van Nice een duidelijk tijdschema te bevatten opdat de landen die in de toekomst het voorzitterschap zullen waarnemen, van het Handvest op het Verdrag kunnen overstappen. Ik stel voor dat de desbetreffende termijn samenvalt met de ratificatie door de respectieve parlementen van de nieuwe herziening van de Verdragen waartoe in Nice moet worden besloten.
Mijnheer de Voorzitter, geachte collega' s, het Handvest dat we vandaag met de overtuiging van goede Europeanen zullen goedkeuren, is zeker een stap vooruit in de opbouw van een politiek Europa waarin we vast geloven.
Velen hebben erop gewezen dat deze tekst niet de juridische status van een verdrag heeft. Daarom moeten er meer stappen volgen.
Het uiteindelijke doel is een Europese grondwet, een fundamentele wet voor een Unie.
De Unie mag niet beperkt blijven tot een gemeenschappelijke munt, maar moet een politieke realiteit zijn met een echt gemeenschappelijk buitenlands en veiligheidsbeleid. Zij moet een gelijkwaardige gesprekspartner voor de Verenigde Staten worden, die de uitdaging van de mondialisering aankan; daarbij zullen in de komende jaren ook de Aziatische landen, te beginnen met China, een rol spelen.
Mijnheer de Voorzitter, het Handvest is dus slechts het begin van moeilijke en veeleisende, maar tegelijkertijd enthousiasmerende taak.
De tekst die we vandaag zullen goedkeuren is de vrucht van een compromis en, zoals voorzitter Poettering heeft gezegd, hij stelt ons op sommige punten niet tevreden. Daarom moet het Handvest de aanleiding vormen voor een breed debat over de toekomstige Europese grondwet.
Het Handvest van de grondrechten moet de rechten juridisch bindend sanctioneren en de bevoegdheden van de Unie, de lidstaten en de regio' s vastleggen. Bovendien moet het door het volk worden bekrachtigd.
Dat is de reden dat het Handvest door dit Parlement en de nationale parlementen moet worden behandeld en goedgekeurd.
De afgevaardigden van Forza Italia zijn er, samen met de Europese Volkspartij, van overtuigd dat het Europa van de toekomst steeds meer de rechten van de persoon en het gezin moet beschermen, en moet verhinderen dat nieuwe vormen van racisme en antisemitisme de kop opsteken. Daarom zullen zij voor de aanbeveling bij het Handvest van de grondrechten stemmen.
­ (DA) Mijnheer de Voorzitter, eerst en vooral dank ik de deelnemers aan de Conventie, zowel de afgevaardigden van de Commissie, als die van het Parlement en de Raad.
Ik vind dat ze zeer degelijk werk hebben geleverd.
Het Handvest dat wij vandaag moeten goedkeuren, versterkt en verduidelijkt de gemeenschappelijke grondrechten en waarden, waarop onze gemeenschap gebouwd dient te zijn.
Het is een handvest dat de mens in sterke mate centraal stelt.
Ik zal enkele belangrijke punten naar voren brengen.
Eerst en vooral vind ik het goed dat respect gevraagd wordt voor het Verdrag tot bescherming van de rechten van de mens en het Hof voor de Rechten van de Mens in Straatsburg.
Het is belangrijk dat we de autoriteit van beide instanties niet ondermijnen.
Tevens vind ik het positief dat voor de vaststelling van de gemeenschappelijke waarden rekening dient te worden gehouden met de verschillende culturen en tradities in Europa.
Ik denk dat het belangrijk is dit voor ogen te houden om de vereiste steun van de Europese burgers voor het Handvest te krijgen.
Het Handvest bevat nog een zeer positief element, namelijk vergaande bepalingen voor de bescherming van minderheden en de bestrijding van discriminatie.
Dat vind ik zeer positief.
Ik vind het ook goed dat men toekomstgericht heeft gedacht en tevens nieuwe beschermingsgebieden in de tekst heeft opgenomen.
Ik denk bijvoorbeeld aan het milieu en de biotechnologie.
Ik denk dat de goedkeuring van het Verdrag van Nice een sterk signaal zal geven naar de kandidaat-landen en zal tonen dat de EU de eerbiediging van de fundamentele vrijheidsrechten ernstig opvat.
Tot slot ben ik tevreden dat het Handvest in Nice als een politiek document zal worden aangenomen.
Ik denk dat het een goede basis zal vormen voor de dialoog over de toekomstige ontwikkeling van Europa, die wij met de burgers moeten aangaan.
­ (DE) Mijnheer de Voorzitter, mijnheer de voorzitter van de Raad, dames en heren, het is duidelijk dat, als één van de fracties in het Parlement of één van onze meer dan honderd politieke partijen het Handvest had opgesteld, het er op veel punten anders had uitgezien.
Dat is echter niet relevant.
Het kwam erop aan een Europese consensus te vinden. Die ligt nu voor.
Dit is wereldwijd het modernste document over de grondrechten. Het verdient onze waardering.
Als ik het goed heb, heeft de Conventie uit meer dan 31 rechtsbronnen gehaald wat als grondrecht in aanmerking kwam.
De Conventie heeft ook de fundamentele waarden van de Europese Unie verduidelijkt. Ik wil de sprekers die in het Handvest bijvoorbeeld de verantwoording van het beleid tegenover God missen, erop wijzen dat in de preambule staat dat deze tekst in het besef van het geestelijke, religieuze en morele erfgoed van de Unie is geformuleerd.
Ik heb nog een andere opmerking.
Jammer genoeg was het niet mogelijk het recht van minderheden afdoende in het Handvest op te nemen.
De delegatie van het Europees Parlement wilde dat met etnische minderheden rekening werd gehouden. In de Conventie was dat echter niet haalbaar.
Die tekortkoming dient hier te worden vermeld.
Ik heb ook nog een woord voor onze critici.
Het is gebruikelijk dat het beleid door de journalisten wordt bekritiseerd.
Dat is ook goed en hoeft niet te veranderen. Ik wil echter eens het omgekeerde doen en tegen onze critici, de journalisten, zeggen: u hebt over de hele lijn gefaald.
Gedurende negen maanden is in alle openheid ­ in de meest transparante procedure ooit ­ aan deze grondrechten gewerkt. De Europese journalisten hebben echter gefaald en de burger niet op de hoogte gehouden van wat hier gebeurde.
Mijnheer de Voorzitter, ik wil niet al te lang stilstaan bij de gevolgen die dit Handvest op verschillende niveaus kan hebben. Binnen de Unie weten de Europese burgers nu dat Europa zich niet alleen met economische aspecten bezighoudt.
Wat de uitbreiding betreft kan geen enkel land nu meer denken dat het tot de Unie kan toetreden als het zijn interne rechtstelsel niet aanpast overeenkomstig de beginselen van het Handvest. Internationaal gezien geeft Europa met het Handvest tenslotte een belangrijk signaal af.
Het Handvest heeft echter nog andere gevolgen, met name voor ons interne rechtstelsel.
Net als anderen ben ik van mening dat er in artikel 6 verwezen moet worden naar het Handvest. Voorts denk ik dat deze tekst op een later moment opgenomen dient te worden in de Verdragen.
Wie gelooft er overigens nog in, dat de aanneming van dit Handvest door ons Parlement geen juridische gevolgen zal hebben?
De parlementen zijn vanouds de hoeders van de publieke vrijheden. De methode die hier wordt toegepast is enigszins vreemd omdat in het parlementaire recht een proclamatie niet bestaat.
Wij zullen straks officieel en op zeer plechtige wijze dit Handvest aannemen, naar ik hoop met een overgrote meerderheid in dit Parlement. Heel wat rechtbanken zullen hun uitspraken op dit Handvest baseren, zelfs wanneer het niet onmiddellijk in de Verdragen wordt opgenomen.
De aanneming van dit Handvest heeft overigens ook gevolgen voor onze eigen werkwijze.
Ik zal u een voorbeeld geven.
Mijn collega's van de Commissie vrijheden en rechten van de burger, justitie en binnenlandse zaken hebben mij benoemd tot rapporteur die de naleving van de rechten van de mens in de Unie moet onderzoeken. Uiteraard zal de situatie na de aanneming van het Handvest niet meer dezelfde zijn als daarvoor.
Nadat dit Parlement het Handvest van de grondrechten heeft aangenomen, zal deze tekst het uitgangspunt vormen voor mijn onderzoek.
Ik zal alle persoonlijke en intellectuele middelen aanwenden en optimaal gebruik maken van de medewerkers die ik ter beschikking krijg om per land en voor ieder recht te onderzoeken in hoeverre het Handvest in de vijftien lidstaten van de Unie wordt nageleefd. Als Parlement moeten we er immers op toezien dat de regels die wij aannemen worden nageleefd.
Onze leidraad moet hierbij zijn dat de mensenrechten op geen enkele manier mogen worden geschonden. Maar laten we de realiteit niet uit het oog verliezen.
De mensenrechten worden zeker niet in alle gevallen eerbiedigd. We hebben hier allen de plicht te onderzoeken hoe we deze schendingen van de mensenrechten aan de kaak kunnen stellen.
Er moet immers een rechtbank zijn om de schendingen te veroordelen en een publiek bestuur om onderzoek uit te voeren en te voorkomen dat de schendingen zich herhalen. Dit is in ieder geval de gedachtelijn die uw rapporteur zal volgen, geachte afgevaardigden, nadat het Handvest van de grondrechten straks is aangenomen.
Mijnheer de Voorzitter, het probleem met het Europese Handvest van de grondrechten, hoe nobel de bedoelingen ook zijn die erin worden nagestreefd, is volgens mij allereerst de inconsequentie ervan: het document verwijst slechts naar EU-instellingen maar begeeft zich op terreinen van de jurisdictie waarop de EU momenteel geen bevoegdheid heeft - met alle mogelijke ongewenste gevolgen van dien.
Om een voorbeeld uit het strafrecht te geven: Europa zou, door de afschaffing van het recht tot uitlevering van voortvluchtigen aan landen die de doodstraf kennen, een toevluchtsoord voor Amerikaanse moordenaars kunnen worden.
Het vastleggen van het ne bis in idem beginsel bijvoorbeeld, zou de Britse overheid in verlegenheid brengen, omdat deze net besloten heeft dit beginsel af te schaffen.
Het tweede probleem is dat de antidiscriminatiebepalingen belachelijk ruim zijn en makkelijk kunnen worden misbruikt.
Deze rechten openen de deur voor homoseksuelen die willen trouwen en kinderen willen adopteren, en de clausules betreffende discriminatie op taalgronden zouden ervoor kunnen zorgen dat men in het Verenigd Koninkrijk niet langer mag weigeren EU-artsen in dienst te nemen, wanneer deze geen Engels spreken.
De bepalingen en clausules zouden zelfs een bedreiging kunnen vormen voor de Thatcheriaanse vakbondshervormingen die in de jaren tachtig in het Verenigd Koninkrijk plaatsvonden.
Het meest zorgwekkend is het Orwelliaanse scenario dat artikel 52 biedt, namelijk de opschorting van grondrechten, als de belangen van de Europese Unie op het spel staan.
Wij hebben al gezien wat er gebeurd is met het boek van Bernard Connolly. Dit kritische boek over de Commissie werd door het Gerecht van eerste aanleg verboden.
Zal er een situatie ontstaan waarin alleen politiek correcte uitlatingen betreffende de EU worden getolereerd?
Dit Handvest is niet alleen in aanleg schadelijk maar ook overbodig, omdat we reeds de beschikking hebben over het Europees Verdrag tot bescherming van de rechten van de mens, dat in 1950 werd gesteund door de grote conservatieve politicus, Winston Churchill, en de artikelen 6 en 7 van het Verdrag van Amsterdam.
We zijn getuige geweest van de hypocrisie in het Parlement toen de linkervleugel niet bereid was steun te geven aan mijn motie betreffende rechtsherstel voor de Italiaanse koninklijke familie.
In Groot-Brittannië worden we al geconfronteerd met de gevolgen van het rechterlijk activisme, dat de macht van ons nationale parlement doet afkalven.
Ongekozen rechters zouden deze trend in Europees verband nog aanzienlijk verder kunnen doorzetten.
Het enige wat daardoor ontstaat is een concurrerende jurisdictie tussen het Europees Hof van Justitie en het Hof voor de Rechten van de Mens. Bovendien speelt men er de overbetaalde advocatuur mee in de kaart, of moet ik zeggen in de zak.
Tenslotte is het een voedingsbodem voor beweringen dat de EU vastbesloten is een federale grondwet uit te roepen, met daarin een handvest als eerste hoofdstuk.
Mijnheer de Voorzitter, de stemming over het Handvest is een teken dat we weer de weg naar een Europese grondwet in zijn geslagen.
De Unie is een gigant in de wereldeconomie, maar als ze zonder ziel blijft, als de vrijhandelszone samen met het democratisch tekort groeit, groeit ook het risico dat het concurrentievermogen in conflict komt met de solidariteit en dat een ongereglementeerde markt de nostalgie naar het verleden voedt in sociale en geografische gebieden die zich in hun tradities en hun veiligheid bedreigd voelen.
Het Handvest heeft veel voorstanders maar ook veel vijanden; we hebben de kritiek gehoord van degenen die geen politiek Europa willen.
Deze meningsverschillen maken deel uit van de vrijheden die in het Handvest zelf worden erkend.
Door de argumenten van de vijanden van het Handvest komt niet alleen de politieke betekenis van het Handvest duidelijker naar voren, maar ook de juridische waarde ervan. Die is niet in strijd met de Verdragen maar versterkt de democratische vooruitzichten.
Voor sommigen is het Handvest een te kleine, voor anderen een te grote stap.
De leden van de Europese Volkspartij, die christen-democratische wortels hebben, zijn ervan overtuigd dat het beroep op het geestelijke en morele erfgoed van Europa de cohesie van een Unie waarin culturele en politieke diversiteit positief worden opgevat, zal versterken.
De methode, die heeft geresulteerd in een transparante en open Conventie, en het werk van de heer Méndez de Vigo en de andere collega' s verdienen onze instemming.
Nu verwachten we van Nice een strategie die van Europa een unie van economische, sociale en politieke rechten maakt.
Mijnheer de Voorzitter, mijnheer de commissaris, geachte afgevaardigden, ik zal het betoog van Antonio Vitorino niet kunnen overtreffen. Ik zal het daarom kort houden om de kwaliteit van het debat in dit Parlement te benadrukken.
Een dergelijk kwalitatief goed debat heeft ook binnen de Conventie plaatsgevonden. Ik wil dan ook de leden van uw Parlement die bij de werkzaamheden van de Conventie betrokken waren, lof toezwaaien.
Het doet me genoegen dat zich in de loop van dit debat kennelijk een duidelijke meerderheid ten gunste van deze tekst aftekent, ook al moet een aantal van u nog worden overtuigd. Sommigen vinden dat de tekst een te dwingend karakter heeft en dus te vooruitstrevend is, waardoor het Handvest een aantal hervormingen teniet zou kunnen doen.
Ik kan uit deze commentaren wellicht afleiden dat deze tekst een weerspiegeling is van ons Europa, dat vooruitgang boekt door middel van compromissen tussen verschillende opvattingen, landen en tradities. Ik denk dat de woorden "en toch beweegt zij" van Galileo goed op deze situatie van toepassing zijn.
Ik wil hier slechts ingaan op een paar opmerkelijke punten die in dit debat naar voren zijn gebracht.
Allereerst, mijnheer Dupuis, denk ik zeker niet dat het hier om een inhoudsloze tekst gaat.
Ik ben daarentegen net als Antonio Vitorino van mening dat hij een gezamenlijke visie op onze Unie weergeeft en dat het Handvest, in de woorden van de heer Enrique Barón, onze Unie van een daadwerkelijke legitimiteit voorziet. Persoonlijk ben ik ervan overtuigd dat het hier om een zeer belangrijke bijdrage gaat die aan de verwachtingen van onze burgers voldoet.
Onze burgers hebben immers behoefte aan betekenis, aan waarden een aan erkenning van hun rechten.
Deze tekst, hoewel onvolledig en beperkt, voorziet in deze behoeften.
Dit geldt ook voor de behoeften van de burgers van de kandidaat-landen, die verlangen naar rechten en waarden.
Ik ben ervan overtuigd dat het Handvest zo volledig in het politieke communautaire acquis zal worden opgenomen.
Uiteraard heeft u tijdens dit debat de discussie over de rechtsgrondslag van dit Handvest hervat.
In mijn hoedanigheid van fungerend voorzitter van de Raad kan ik u verzekeren dat uw boodschap duidelijk bij mij is overgekomen. Dit geldt in het bijzonder voor de krachtige bewoordingen van de heer Enrique Barón.
Ik wil hier echter nogmaals benadrukken dat als wij vanaf het begin als eis hadden gesteld dat het Handvest een dwingend karakter zou moeten krijgen, u teleurgesteld over de tekst zou zijn geweest.
De keuze was immers duidelijk: ofwel een substantiële tekst die weliswaar niet direct een dwingend karakter had, ofwel een tekst die wellicht onmiddellijk een dwingend karakter zou hebben, maar die in feite inhoudsloos zou zijn geweest.
Bovendien ziet het er naar uit dat er zich binnen de Europese Raad geen meerderheid aftekent voor een dergelijk dwingend karakter.
Wij bouwen aan een imposant politiek project en iedere fase telt hier mee.
Om die reden denk ik dat we er verstandig aan doen de basis van dit Handvest te consolideren en ons daarna op het volgende niveau voor te bereiden.
Ik ben ervan overtuigd dat ons imposante politieke project vroeg of laat wordt voltooid.
De commissaris heeft zojuist gememoreerd hoe dit Handvest werd opgesteld vanuit de optiek dat het eens een dwingend karakter zou krijgen.
Net als hij ben ik ervan overtuigd dat het zowel op de onmiddellijke termijn een unieke uitwerking zal hebben, als binnenkort bindend zal worden.
Wat de werkwijze betreft, ben ik van mening dat het compromis de tekst geenszins heeft afgezwakt, maar juist onze overeenstemming over de waarden en rechten die wij delen heeft benadrukt.
Er is gezegd dat de burgers onvoldoende bij de werkzaamheden zijn betrokken. Ik vind deze kritiek deels onterecht.
Nooit eerder in de geschiedenis van de Europese eenwording is het transparantiebeginsel met zoveel overtuiging en succes toegepast. Er is geluisterd naar het Europees Verbond van Vakverenigingen, dat 60 miljoen werknemers in Europa vertegenwoordigt.
Verder zijn er honderden NGO' s geraadpleegd en hebben de burgers hun bijdrage aan het Handvest kunnen leveren. Zo heeft de Conventie een aantal voorstellen van burgers overgenomen.
Tot slot het belangrijkste aspect van het Handvest, namelijk de inhoud. Mijns inziens is het Handvest bepaald niet inhoudsloos, aangezien het de burgers wat te bieden heeft.
We kunnen zelfs spreken van een betekenisvolle en ambitieuze inhoud. De Conventie heeft ervoor gekozen de grondrechten op te stellen aan de hand van de verschillende documenten van de Raad van Europa, de Verdragen en de grondwetten van de lidstaten.
De mensenrechten die in het Handvest staan verwoord zijn van grote betekenis.
Ik denk bijvoorbeeld aan de onschendbaarheid van de menselijke waardigheid en het recht op leven dat een verbod op de doodstraf impliceert.
Het Handvest is modern.
Het houdt rekening met ethische aspecten van de nieuwe technologieën en wetenschappen en hun gevolgen voor de persoonlijke vrijheid.
Ik denk bijvoorbeeld aan het recht op menselijke integriteit en het recht op bescherming van persoonsgegevens. Met mevrouw Pervenche Berès ben ik ervan overtuigd dat de sociale rechten niet achterwege mogen blijven.
In het Handvest worden de sociale waarden van de Europese eenwording bevestigd en wordt het respect voor deze waarden binnen de lidstaten gewaarborgd.
Op deze wijze zal het vertrouwen van de burgers in de Unie worden versterkt.
In het Handvest wordt voorts bijzondere aandacht besteed aan groepen kwetsbare burgers zoals gehandicapten, kinderen en ouderen.
In het Handvest wordt bovendien op krachtige wijze de gelijkheid van mannen en vrouwen op alle gebieden benadrukt, net als het beginsel van non-discriminatie.
De Unie mag mijns inziens trots zijn op de bijzonder krachtige wijze waarop al deze rechten zijn uitgedrukt.
In het Handvest zijn tenslotte de basisbeginselen van de Unie opgenomen. De fundamentele vrijheden van de Gemeenschap worden in herinnering gebracht en het Europese burgerschap wordt nog eens benadrukt.
Voorts wordt in het Handvest gesproken over het recht op behoorlijk bestuur, wat aantoont dat het hier om een ambitieuze tekst gaat.
Tijdens dit debat heb ik een aantal vergelijkingen gehoord die er niet om liegen. Zo werd het Handvest vergeleken met een bot dat men de hond, in dit geval het Europees Parlement, zou toewerpen.
Voorts werd de tekst beschouwd als dekmantel voor het falen van een kwakkelend Frans voorzitterschap, met name wat betreft de wijze waarop het leiding geeft aan de IGC. Ik wil overigens verder niet ingaan op deze krachtige veroordelingen, die ik niet altijd kan onderschrijven en waarvan ik hoop dat ze weerlegd kunnen worden na de aanneming van het Verdrag van Nice.
Hierop aansluitend wil ik benadrukken dat op de Top van Nice belangrijke beslissingen genomen moeten worden.
We moeten stilstaan bij artikel 6, maar ook bij artikel 7. Ik hoop dat we met betrekking tot deze twee artikelen belangrijke hervormingen kunnen doorvoeren.
De Top van Nice is van groot belang, maar mag niet worden beschouwd als het eindstation.
De Top vormt slechts een fase in het proces van de Europese eenwording en ik denk dat het Handvest een van de belangrijkste elementen van deze fase zal vormen. Ik kijk met genoegen uit naar de opties die uw Parlement zal presenteren.
Het debat is gesloten.
De stemming vindt om 12.00 uur plaats.
Turkije
­ Aan de orde is het gecombineerd debat over de volgende twee verslagen:
A5-0297/2000 van de heer Morillon, namens de Commissie buitenlandse zaken, mensenrechten, gemeenschappelijke veiligheid en defensiebeleid, over het periodiek verslag 1999 van de Commissie over de vorderingen van Turkije op de weg naar toetreding (COM(1999) 513 ­ C5-0036/2000 ­ 2000/2014(COS));
A5-0303/2000 van de heer Seppänen, namens de Begrotingscommissie, over het voorstel voor een besluit van de Raad houdende wijziging van besluit 2000/24/EG tot vaststelling van een speciaal actieprogramma van de EIB ter ondersteuning van de consolidatie en verdieping van de douane-unie tussen de EG en Turkije (COM(2000) 479 ­ C5­454/2000 ­ 2000/0197(CNS))
Mijnheer de Voorzitter, mijnheer de fungerend voorzitter van de Raad, mijnheer de commissaris, op 13 december 1999 heeft de Europese Raad besloten om Turkije de status van kandidaat-lidstaat van de Europese Unie toe te kennen en een toetredingspartnerschap in te voeren, alsmede één enkel financieel kader voor steun aan Turkije als kandidaat-lidstaat bij het voldoen aan de criteria van Kopenhagen.
In dit licht heeft de Commissie buitenlandse zaken, mensenrechten, gemeenschappelijke veiligheid en defensiebeleid het onderhavige verslag opgesteld. Ik wil hier al mijn collega' s bedanken voor de bijdrage die ze hebben geleverd aan dit verslag waarin geconcludeerd wordt dat Turkije momenteel niet aan de criteria van Kopenhagen voldoet, zoals reeds eerder door de Commissie was bevestigd.
Sinds het besluit van Helsinki heeft Turkije aanzienlijke inspanningen geleverd, met name wat de hervorming van de rechtsmiddelen betreft, om beter tegemoet te komen aan de vereisten van de Europese Unie, inzonderheid ten aanzien van de eerbiediging van de mensenrechten.
Dit blijkt onder meer uit het verslag van de heer Demirok, secretaris van de Turkse Coördinerende Hoge Raad voor de mensenrechten, waarin een omvangrijk maatregelenpakket voor de hervorming van de grondwet is opgenomen.
Wij moeten echter ook constateren en begrijpen dat de bewustwording van de omvang van de hervormingen voor beroering heeft gezorgd in de verschillende politieke partijen en de Turkse publieke opinie.
De Turkse burgers beseffen dat hun toetreding tot de Unie niet alleen een pijnlijke hervorming van hun instellingen vereist, en een gedeeltelijk opgeven van de soevereiniteit waaraan zij zozeer gehecht zijn, maar dat ook hun gewoonten en mentaliteit drastisch zullen moeten veranderen.
Daarom heeft het Parlement voorgesteld een Euro-Turks forum te creëren, waar ruimte is voor een diepgaande dialoog tussen bekwame vertegenwoordigers van de Turkse gemeenschap en daartoe aangewezen Europese parlementsleden.
De toetreding van Turkije is te belangrijk voor de toekomst van de Unie en van Turkije zelf om het besluit hiertoe te nemen in de beslotenheid van de kabinetten, zonder een diepgaande open discussie.
Zowel in het Europees Parlement als in de nationale parlementen moet hierover uitgebreid worden gedebatteerd. Iedereen erkent dan ook dat de weg naar de toetreding lang en moeilijk wordt.
De oprichting van het door het Parlement voorgestelde forum zou de eerste hinderpalen uit de weg moeten ruimen.
Ons Parlement moet onze Turkse partners in het kader van dit forum en tijdens deze debatten duidelijk maken dat zij van Europese kant geen inmenging in hun interne aangelegenheden moeten vrezen, maar dat wij hun een nog duidelijker af te bakenen contract voorleggen in het kader van het toetredingspartnerschap en van de overeenkomst over het Handvest van de grondrechten.
Het is aan hen om dit contract te aanvaarden of af te wijzen.
In de huidige situatie is het ook de taak van ons Parlement om het Turkse volk duidelijk te maken dat aan de toetreding tenminste drie voorwaarden zijn verbonden.
In de eerste plaats de eerbiediging van de behoefte aan een eigen identiteit, die onze burgers in heel Europa steeds duidelijker tonen, naarmate zij sterker de behoefte voelen om hun eigenheid te vrijwaren tegen de onstuitbare vooruitgang van de mondialisering.
Europa is zich ervan bewust dat de diversiteit zijn rijkdom vormt en is vastbesloten deze behoefte aan een eigen identiteit te erkennen. Daarom beklemtoont het de rechten, en ook de plichten, van de minderheden.
In die zelfde geest wil het Turkije helpen om een oplossing te vinden voor het Koerdische probleem.
Het tweede probleem, waarvoor duidelijk zo snel mogelijk een oplossing moet worden gevonden, is Cyprus.
Niemand zou begrijpen dat Cyprus verdeeld blijft door een muur, zoals er het laatste decennium gelukkig veel andere zijn gevallen, bijvoorbeeld in Berlijn of Sarajevo of, meer recentelijk de muur tussen de beide Korea' s.
Tenslotte moet het gewicht van het leger in de politieke besluitvorming geleidelijk worden verminderd, aangezien de strijd tegen het terrorisme als voltooid kan worden beschouwd.
Dit zijn de drie voorwaarden die van belang zijn.
Ons Parlement heeft de Armeense volkerenmoord in 1987 erkend.
Sommigen willen als aanvullende voorwaarde voor toetreding dat de Turkse regering deze volkerenmoord ook erkent.
Deze wens zou aansluiten bij de letter en geest van het vredesproces dat in Kopenhagen voor alle kandidaat-lidstaten is vastgesteld.
Net als alle in Bosnië-Herzegovina levende gemeenschappen heb ik teveel geleden onder de tragische gevolgen van de stelselmatige verwijzingen naar de wreedheden van vroeger om te kunnen geloven dat we een vreedzame en stabiele toekomst kunnen opbouwen als we doorgaan met het voeden van de rancunes uit het verleden.
Mijnheer de Voorzitter, mijnheer de minister, mijnheer de commissaris, wij behandelen vandaag twee verslagen, waarvan het verslag-Morillon vooral politiek en mijn verslag vooral technisch van aard is.
De Raad stelt voor om Turkije bij de landen te voegen waaraan leningen van de Europese Investeringsbank kunnen worden verstrekt, terwijl de Europese Unie voor die kredieten garant staat.
De Raad stelt unaniem voor Turkije toe te voegen aan de landen die garanties krijgen en de Begrotingscommissie is het daar unaniem mee eens.
Unanimiteit houdt niet in dat wij allemaal tevreden zouden zijn met de democratie in Turkije en de wijze waarop Turkije de mensenrechten eerbiedigt; dat zijn wij namelijk niet.
Nu Turkije zijn aanvraag tot lidmaatschap van de Europese Unie heeft ingediend, is het beslist ook goed op de hoogte van de lidmaatschapscriteria van Kopenhagen.
Nu de Europese Unie in Helsinki Turkije heeft opgenomen in de groep landen waarmee over toetreding wordt onderhandeld, kan de situatie van de mensenrechten in Turkije niet langer een interne aangelegenheid blijven.
Met de lidmaatschapsaanvraag heeft Turkije de Europese Unie het recht gegeven zich met zijn interne aangelegenheden te bemoeien.
De verleiding om aan de leningen aan Turkije voorwaarden te verbinden met betrekking tot de democratie was groot, maar wat dit verslag betreft waren daar geen technische mogelijkheden voor.
Er is namelijk alleen sprake van een aanvulling op het eerdere besluit 2000/24/EG van de Raad.
Als men voorwaarden had willen stellen, had men dat vorig jaar met het eerdere besluit moeten doen.
Toen wist men niet dat Turkije door de positieve ontwikkeling van de toetredingsonderhandelingen tot de landen zou gaan behoren die garanties krijgen.
Bovendien konden er geen voorwaarden worden gesteld met alleen een besluit van het Europees Parlement.
Ik vestig de aandacht op het feit dat het Parlement weinig invloed kan uitoefenen op het beleid van de Europese Investeringsbank en dat de Europese Unie de activiteiten van de bank over het algemeen slecht controleert.
Het Garantiefonds van de Europese begroting, waarmee de leningen aan Turkije worden gegarandeerd, behoort tot de verplichte uitgaven en de Raad hoeft daarom geen rekening te houden met de standpunten van het Parlement.
In het Europees Parlement willen wij in het algemeen voorwaarden stellen aan de door de Europese Investeringsbank toegekende kredieten, vooral wat betreft het milieu en de sociale zekerheid van burgers uit derde landen en, in het geval van Turkije, wat betreft het eerbiedigen van de mensenrechten.
De huidige rechtsgrondslag van het Garantiefonds maakt dat echter niet mogelijk.
De samenwerking tussen de Europese instellingen moet beter worden.
De problemen met de controle op het bestuur van de Europese Investeringsbank ontstaan ook, doordat in haar bestuursorgaan alleen vertegenwoordigers van de lidstaten zitten en een deel van hen wil voorkomen dat de Commissie en het Europees Parlement zich met de zaken van de bank bemoeien.
De Europese Investeringsbank is zodoende een van de laatste veilige havens van het bankwezen in de wereld.
Daar heeft men geen last van de golven van de maatschappelijke discussie.
Tenslotte vestig ik de aandacht op iets waar de Commissie van weet - daarom wil ik vooral de aandacht van de Raad daarop vestigen: in 2001 zijn de financiële middelen van het Garantiefonds niet voldoende voor alle verplichtingen die zijn aangegaan.
Dat is waarschijnlijk ook in 2002 het geval.
Als men aan de verplichtingen vasthoudt, moeten de maxima worden herzien.
Dat is het enige punt waarover het Parlement gerechtigd is zijn mening te geven.
De Raad staat op het punt meer leningen en garanties toe te kennen dan waartoe hij gerechtigd is.
Mijnheer de Voorzitter, mijnheer de commissaris, geachte rapporteurs, geachte afgevaardigden, u hebt aangegeven prijs te stellen op een debat over de banden tussen de Europese Unie en Turkije. Zoals u weet hecht het voorzitterschap van de Raad veel waarde aan de versterking van deze banden.
Sinds er in Helsinki besloten is om Turkije als kandidaat-lidstaat aan te merken, heeft de relatie tussen dit land en de Unie immers een nieuwe wending gekregen. Het debat over het verslag van de heer Morillon en het verslag van de heer Seppänen komt precies op het goede moment, want de Commissie heeft ons zojuist twee zeer belangrijke documenten overhandigd.
Als u mij toestaat, wil ik graag beginnen met het zeer interessante verslag van de heer Morillon. Het heeft betrekking op alle aspecten van de Europees-Turkse relatie, en in het bijzonder op het periodiek verslag 1999, dat enkele weken voorafgaand aan de Europese Raad van Helsinki door de Commissie is gepresenteerd.
In Helsinki heeft de Raad gehoor gegeven aan de aanbevelingen die in het verslag van de Commissie zijn opgenomen en heeft hij Turkije als kandidaat-lidstaat erkend. Naar ik meen kunnen wij allen deze gang van zaken onderschrijven.
Sindsdien hebben de Unie en Turkije maatregelen getroffen om de in Helsinki genomen besluiten om te zetten in concrete daden.
Ik denk hierbij uiteraard aan de werkzaamheden die binnen de Associatieraad zijn ondernomen teneinde de Turkse wetgeving aan te passen aan het communautair acquis. De heer Morillon heeft dit punt zojuist benadrukt.
Ik denk echter vooral ook aan de inspanningen die Turkije zich heeft getroost om zich aan te passen aan de Europese normen en praktijken. Dit geldt in het bijzonder voor het naleven van de mensenrechten en het consolideren van de rechtstaat.
Wij weten dat er nog veel werk moet worden verzet, maar ik geloof dat Turkije nu echt het pad van de hervormingen is ingeslagen.
Het is onze taak als Europeanen om dit land te begeleiden op deze zeer lange en moeilijke weg naar toetreding.
Ik twijfel er overigens niet aan dat ieder van ons bereid is om Turkije de helpende hand te bieden bij het democratiseringsproces.
Wie is hiertoe beter in staat dan uw Europees Parlement?
Ik ben dan ook verheugd over uw voorstel om een Euro-Turks forum voor de mensenrechten op te richten, zodat de Turkse burgers volop kunnen profiteren van de mogelijkheden die Europa biedt, maar zich ook terdege bewust zijn van de eisen die Europa stelt.
Uiteraard weet ik dat er nog altijd vraagtekens worden geplaatst bij de status die Turkije heeft gekregen als kandidaat-lidstaat.
Ik bemerk dat er veel twijfel bestaat, niet alleen binnen uw Parlement, maar ook binnen alle lidstaten.
Ik heb goed nota genomen van de wens, die uitstekend door de heer Morillon is verwoord, om nauw betrokken te worden bij dit vraagstuk.
Laat ik heel duidelijk over dit punt zijn.
Ik denk dat niemand het debat over dit vraagstuk uit de weg wil gaan. Integendeel!
Er hebben vele, vaak moeizame debatten over deze kwestie plaatsgevonden in zowel het Europees Parlement als de nationale parlementen van de lidstaten.
Ik denk echter dat deze debatten een heilzame uitwerking hadden.
Het Franse voorzitterschap zal zeker gehoor geven aan deze legitieme wens tot transparantie, informatie en debat.
Mijns inziens getuigt het verslag-Morillon van uw wil om dit proces ter voorbereiding van de toetreding van Turkije succesvol te laten verlopen, en geeft het blijk van uw geheel legitieme wens voor grote waakzaamheid inzake de nog altijd zeer aanzienlijke hervormingen die dit land nog moet doorvoeren.
Ik wil benadrukken dat wij allen vinden dat de onderhandelingen geenszins van start mogen gaan zolang Turkije nog niet volledig heeft voldaan aan de politieke criteria van Kopenhagen.
Daarom heb ik goed nota genomen van de suggesties die de heer Morillon heeft gedaan inzake de voorwaarden die aan de toetreding van Turkije zijn verbonden.
Het Parlement, het voorzitterschap van de Raad en de Commissie zijn alle doordrongen van het feit dat Turkije zich nog de nodige inspanningen moet getroosten en hervormingen moet doorvoeren met betrekking tot belangrijke aspecten, zoals de naleving van de mensenrechten, de fundamentele vrijheden en met name ook de minderheden. Op deze punten heeft Turkije helaas nog te weinig vooruitgang geboekt.
De Commissie heeft dit punt nog in haar laatste verslag over de vorderingen van Turkije benadrukt. In zijn verslag benadrukt de heer Morillon echter wijselijk dat we ervoor moeten waken dat we te veel nieuwe en ook buitensporige voorwaarden verbinden aan het kandidaat-lidmaatschap van Turkije.
Turkije moet op voet van gelijkheid met de andere kandidaat-lidstaten behandeld worden.
Dit fundamentele beginsel is in Helsinki bevestigd en moet de Europees-Turkse relatie helpen versterken.
Algemeen gezegd denk ik dat we Turkije niet het gevoel moeten geven dat we terugkomen op onze afspraken en op de beginselen die wijzelf in Helsinki hebben vastgesteld.
Om die reden moet de Unie zich ook aan de overige beloften houden die ze dit land heeft gedaan, met name wat betreft de financiële bijstand. Het Franse voorzitterschap heeft dit punt tot doelstelling verheven en ik geloof dat wij in deze kwestie vooruitgang boeken.
Uiteraard hebben wij uw Parlement meerdere malen verzocht zich over vraagstuk uit te spreken.
Ik denk hierbij aan het MEDA-programma en de verordeningen die de Commissie op financieel gebied heeft voorgesteld om Europa en Turkije dichter bij elkaar te brengen en de douane-unie te begeleiden. Ik denk hierbij echter ook aan de steunmaatregelen van de EIB, die van groot belang zijn om de economische ontwikkeling van Turkije te kunnen begeleiden en het bedrijfsleven na de aardbeving nieuw leven in te kunnen blazen.
Wat dit punt betreft ben ik verheugd over de conclusies van het verslag van de heer Seppänen inzake het speciale actieprogramma van de EIB ter ondersteuning van de consolidatie en verdieping van de douane-unie tussen de EG en Turkije.
Frankrijk heeft tijdens zijn vorige voorzitterschap in 1995 alles in het werk gesteld om dit akkoord ter realisering van een douane-unie tot stand te brengen.
Deze douane-unie is op 1 januari 1996 in werking getreden. We moeten evenwel erkennen dat er minder kredieten aan Turkije zijn verleend dan de Unie indertijd had toegezegd.
Vooral het afgelopen jaar is er vooruitgang te bespeuren en ik vind het dan ook een goede zaak dat de Commissie een verhoging van de kredieten voor Turkije heeft aangekondigd.
Het is van belang dat de financiële middelen die voor Turkije worden vrijgemaakt overeenkomen met de indertijd neergelegde doelstellingen.
Het voorzitterschap wenst dat dit speciale actieprogramma betreffende EIB-leningen zo spoedig mogelijk door de Raad wordt aangenomen, dat wil zeggen al tijdens de bijeenkomst van de ministers van Economische Zaken en Financiën van 27 november aanstaande.
Ik wil hieraan toevoegen dat we allen met belangstelling uitzien naar het door de Commissie aangekondigde voorstel voor één enkele verordening op basis waarvan alle communautaire steun voor Turkije kan worden gecoördineerd overeenkomstig de conclusies van de Raad van Helsinki.
Uiteraard moet de wijze van steunverlening ter voorbereiding van de toetreding van Turkije net als bij de overige kandidaat-lidstaten worden geharmoniseerd volgens het model van het PHARE-programma.
Natuurlijk zal uw Parlement zich te gelegener tijd kunnen uitspreken over dit vraagstuk.
Zoals u weet is deze pretoetredingssteun aan Turkije met name bestemd om dit land te helpen de doelstellingen te verwezenlijken die voor het toekomstige toetredingspartnerschap zijn vastgelegd.
Het gaat hier om een zeer belangrijk instrument in het kader van de pretoetredingsstrategie voor dit land. In haar laatste periodiek verslag benadrukt de Commissie terecht het belang van dit instrument.
De bevoegde instanties van de Raad zullen dit voorstel gedetailleerd bestuderen. U begrijpt dat ik als voorzitter van de Raad niet op de zaken vooruit kan lopen.
Zonder afbreuk te doen aan het debat dat deze week van start gaat, denk ik te mogen stellen dat de Commissie een zeer constructief voorstel heeft gedaan, waarin hoge eisen worden gesteld aan zowel de Unie als Turkije.
Het doet mij dan ook genoegen dat dit voorstel aansluit bij de zeer welkome aanbevelingen van de heer Morillon.
Ik denk hierbij aan de intensivering van de inspanningen die in het democratiseringsproces moeten worden verricht. Dit geldt in het bijzonder voor de scheiding der machten en de opheffing van de noodtoestand die in sommige provincies van Turkije van kracht is.
Het is de wens van het voorzitterschap dat dit voorstel snel wordt goedgekeurd, indien mogelijk al op 20 november tijdens de volgend Raad Algemene Zaken. Zoals ik reeds heb aangegeven dienen hierbij de zeer nauw omschreven beslissingen van Helsinki te worden nageleefd.
Turkije dient vervolgens aan de hand van dit voorstel een nationaal programma op te stellen op basis waarvan het communautair acquis kan worden overgenomen en alle noodzakelijke hervormingen met steun van de Unie kunnen worden doorgevoerd.
Wij zijn er ons allen terdege van bewust dat er voor iedereen veel werk valt te verzetten in dit lange en complexe proces. We moeten veeleisend en waakzaam zijn, maar onze belofte aan Turkije gestand blijven doen en erop vertrouwen dat dit land nader tot de Unie wil komen.
Wij moeten Turkije daarom in staat stellen om de benodigde hervormingen door te voeren. Anderzijds hebben wij het volste recht van Turkije te verlangen dat het deze hervormingen ook daadwerkelijk realiseert.
Mijnheer de Voorzitter, mijnheer de voorzitter van de Raad, dames en heren, eerst wil ik de heren Morillon en Seppänen hartelijk danken voor hun zeer constructieve en politiek zeer oordeelkundige verslagen. Dit debat vindt op een bijzonder gunstig moment plaats.
Zoals u weet, heeft de Commissie in de voorbije week niet alleen het verslag over de vorderingen 2000, maar voor het eerst in de geschiedenis van onze betrekkingen ook het voorstel voor een toetredingspartnerschap voorgelegd.
Het verheugt mij te kunnen zeggen dat de Turkse regering dit toetredingspartnerschap intussen als basis voor de verdere samenwerking heeft erkend. Wij mogen dus hopen dat wij met ons beleid de hervormers in Turkije zullen kunnen steunen en het hervormingsproces met het oog op lidmaatschap van de Europese Unie een nieuw elan zullen kunnen geven.
In de voorliggende ontwerpresolutie ligt de nadruk op onze gemeenschappelijke doelstelling, Turkije dichter bij de Europese Unie te brengen.
Het moet duidelijk zijn dat de vaste en duurzame verankering van Turkije in onze waardegemeenschap in ons Europees strategisch belang is.
Wij willen dat Turkije een modern en open land wordt, waar democratie, mensenrechten en rechtstaat in acht worden genomen en minderheden worden beschermd en geëerbiedigd.
Wij kunnen nu al zeggen dat het Helsinki-proces een aantal interessante en belangrijke ontwikkelingen op gang heeft gebracht.
In Turkije zelf zijn de eerste tekenen merkbaar van een hervormingsproces, een proces van fundamentele en verregaande politieke hervormingen.
De Grieks-Turkse betrekkingen zijn duidelijk verbeterd.
Enkele dagen geleden nog hebben de Griekse en Turkse ministers van Buitenlandse Zaken bevestigd dat beide landen, zowel bilateraal als in NAVO-verband, vertrouwenwekkende maatregelen willen afspreken en uitvoeren.
Tenslotte werden in het kader van de Verenigde Naties ook de besprekingen over Cyprus hervat.
Tot nu toe hebben reeds vijf gespreksronden plaatsgevonden.
Dat is op zich reeds een belangrijk succes.
Zoals de Commissie in haar verslag over de vorderingen zeer duidelijk heeft gezegd, moet Turkije in het kader van het toetredingsproces, net als alle andere kandidaat-landen, aan de criteria van Kopenhagen voldoen.
Onze aandacht gaat momenteel in de eerste plaats naar de politieke criteria. Zolang daaraan niet volledig is voldaan, kan van toetredingsonderhandelingen immers geen sprake zijn.
Over de opening van toetredingsonderhandelingen kan dus pas worden gesproken, als wij vaststellen dat de politieke voorwaarden vervuld zijn. Dat is vandaag niet het geval.
In het Parlement hebben velen vaak uidrukking gegeven aan hun ongerustheid.
Wij moeten ons inderdaad zorgen maken over de ontoereikende eerbiediging van de mensen- en minderheidsrechten, over de grondwettelijk verankerde rol van het leger, de situatie van de bevolking van Koerdische afkomst en de uitzonderingstoestand in de vier provincies in het zuidoosten.
Zoals ik al zei, heeft het Helsinki-proces echter ook reeds tot positieve ontwikkelingen en resultaten geleid.
Het belangrijkste resultaat vind ik dat na Helsinki in Turkije een openbaar debat over de voorwaarden voor de toetreding van Turkije tot de Europese Unie op gang is gekomen. Dat debat steunt en bevordert de hervormingsgezinde krachten in het land.
Een voorbeeld daarvan is het verslag van de Commissie mensenrechten in het Turkse parlement over folterpraktijken in Turkije, maar ook het besluit van de Turkse regering over de aanpassing van de Turkse grondwet en het Turkse rechtsstelsel aan de waarden van de Europese Unie.
Allerbelangrijkst is dat alles wat is aangekondigd en in Turkije is besproken, nu ook werkelijk in praktijk wordt gebracht.
Het door ons voorgestelde toetredingspartnerschap is de beste manier om dat gemakkelijker te maken en er bovendien voor te zorgen dat de Europese Unie de nodige invloed op het proces kan uitoefenen.
Wij hebben gezegd welke prioriteiten Turkije op korte en middellange termijn in het kader van een nationaal programma moet uitvoeren om aan de criteria van Kopenhagen te voldoen. De financiële samenwerking zal daarop worden afgestemd.
In het politieke deel van ons document worden de fundamentele en verregaande politieke hervormingen beschreven.
Die hervormingen omvatten grondwettelijke garanties voor vrijheid van meningsuiting, recht van vergadering en godsdienstvrijheid, afschaffing van de doodstraf, beëindiging van alle folterpraktijken, aanpassing van de rol van het leger aan de spelregels van een democratische gemeenschap, opheffing van de uitzonderingstoestand in het zuidoosten van het land en toekenning van culturele rechten aan alle Turken, van welke etnische afkomst ook.
In mijn contacten met de Turkse regering heb ik altijd benadrukt dat de Europese Unie verwacht dat Turkije zich ertoe verbindt concrete stappen te ondernemen om die beoogde hervormingen uit te voeren.
Ik ben ervan overtuigd dat de Turkse regering de onontbeerlijke hervormingen vastbesloten wil aanpakken.
President Sezer heeft verleden maand in een toespraak voor het Turkse Parlement duidelijk gezegd waarom er voor Turkije zelf geen alternatief voor die hervormingen is.
Ik sluit mij volledig aan bij wat de Turkse president gezegd heeft: Turkije moet een echte democratie worden, niet alleen omdat de Europese Unie dat wil, maar ook omdat het Turkse volk dat verdient.
Dat alles wil zeggen dat wij nog zeer veel werk voor de boeg hebben.
Dat geldt overigens ook voor de vervulling van de economische criteria en het vermogen om het communautaire acquis over te nemen.
Ik zie ook hier grote overeenstemming met het verslag van de heer Morillon.
U weet dat de Commissie in juli een verordening heeft voorgesteld die de rechtsgrondslag voor het toetredingspartnerschap vormt en daarvoor ook een financieel kader schept.
Deze tekst ligt voor advies aan u voor.
Ik wil van dit debat gebruikmaken om u te verzoeken dit voorstel te ondersteunen.
Zonder deze rechtsgrondslag kan het toetredingspartnerschap niet worden goedgekeurd en kan het zijn ongetwijfeld positieve invloed niet laten gelden.
Wij eisen van Turkije als kandidaat-land van de Europese Unie grondige hervormingen.
Omgekeerd moeten wij dus ook bereid zijn Turkije in dat hervormingsproces te steunen, zoals wij dat ook voor alle andere kandidaat-landen met veel grotere financiële middelen doen.
Als mogelijke bijdrage daartoe heeft de Commissie voorgesteld Turkije een krediet van de Europese Investeringsbank ten bedrage van 450 miljoen euro toe te staan. Daarmee moet in het bijzonder het concurrentievermogen van de Turkse economie in de Europese interne markt worden verbeterd.
In de betrekkingen tussen de Unie en Turkije wordt de uitvoering van de onontbeerlijke politieke hervormingen een belangrijk, wellicht zelfs het belangrijkste punt.
Het verheugt mij dat u volgende week naar aanleiding van de gemengde parlementaire commissie met uw Turkse collega' s over die kwestie van gedachten zult wisselen.
Ik begroet ook de voorstellen in het voorliggende verslag met betrekking tot de intensivering van de parlementaire samenwerking en de sterkere rol van de burgermaatschappij.
Ik dank u voor uw aandacht.
­ (ES) Mijnheer de Voorzitter, in het kader van het debat over de toetreding van Turkije tot de Unie is het verslag van rapporteur Seppänen bijzonder nuttig.
Het gaat om de vaststelling van een speciaal programma ter ondersteuning van de consolidatie van de douane-unie. Voorgesteld wordt het mandaat van de Europese Investeringsbank uit te breiden, zodat de dekking van nieuwe leningen aan Turkije ten bedrage van 450 miljoen euro gedurende de periode 2000-2004 eronder kan vallen.
De Begrotingscommissie heeft met algemene stemmen haar goedkeuring aan de ontwerpwetgevingsresolutie gehecht. Dit speciale programma voorziet in een totaalpakket voor een bedrag van 450 miljoen euro.
Bij een voorzieningspercentage van 9% zal een bedrag van 26 miljoen euro uit de reserve naar het Garantiefonds moeten vloeien. Er zal dus alleen sprake zijn van een begrotingseffect als niet aan betalingsverplichtingen kan worden voldaan en er een beroep op de garantie zal worden gedaan.
Met deze leningen van de Europese Investeringsbank steunen wij de investeringen ten behoeve van de Turkse industrie en de infrastructuur in dat land op het gebied van vervoer, energie en telecommunicatie.
Een en ander moet bijdragen aan vergroting van het concurrentievermogen van Turkije binnen de douane-unie en daarmee aan vermindering van de negatieve invloed die de afbraak van douanetarieven op de Turkse economie heeft.
Het is dus niet zozeer binnen de Begrotingscommissie dat er problemen met Turkije zijn. Laat dat vooral duidelijk zijn.
Het belangrijkste probleem bij de toetreding van Turkije is nog steeds een politieke aangelegenheid die tot de bevoegdheid van andere parlementaire commissies behoort.
De douane-unie en de leningen van de Europese Investeringsbank zijn zaken die reeds lang op deze manier met Turkije worden geregeld.
Wij willen thans iets doen met het oog op een mogelijke toetreding van het land tot de Europese Unie.
Ernstige problemen doen zich pas voor als met de beloofde macro-financiële bijstand het streefbedrag wordt gehaald. In dat geval zou de eindreserve voor garanties in 2001 en 2002 praktisch tot nul zijn teruggebracht.
Laten wij niet uit het oog verliezen dat de Europese Unie er belang bij heeft om in het kader van Euratom projecten van nucleaire veiligheid in derde landen te financieren.
Een nulniveau van de eindreserve kan bepaalde problemen met zich meebrengen voor de financiering van deze investeringen.
In het verslag springt met name de onderhandelingspositie tussen Parlement en Raad ten aanzien van de begroting voor het jaar 2001 in het oog. Het Europees Parlement wil beter geïnformeerd en uitgebreider geraadpleegd worden indien de Unie externe verplichtingen met financiële gevolgen aangaat.
Dat is het standpunt van de Fractie van de Europese Volkspartij. Ook het Parlement heeft hier in eerste lezing voor gestemd.
Wij hopen dat een en ander tot een tripartiete dialoog en bemiddeling leidt.
­ (DE) Mijnheer de Voorzitter, dames en heren, mijnheer de voorzitter van de Raad, mijnheer de commissaris, namens mijn fractie feliciteer ik de beide rapporteurs met hun verslagen.
Het is niet eenvoudig een verslag over Turkije op te stellen. Er zijn immers zeer tegenstrijdige ontwikkelingen.
Positieve ontwikkelingen zijn de aanstelling van de nieuwe minister van Europese Zaken en de instelling van een Secretariaat-generaal voor Europese Zaken bij de minister-president. Op sommige terreinen is er echter weinig vooruitgang in de voorbereiding van Turkije op de Europese Unie.
Niets werd ondernomen om de doodstraf af te schaffen. Bijna niets werd ondernomen om de rechten van minderheden en de mensenrechten sterker in de wetgeving te verankeren.
Betreurenswaardig is ook dat als voorzitter van een commissie voor de mensenrechten in het parlement iemand werd gekozen die niet ondubbelzinnig garandeert dat aan de mensenrechten meer belang zal worden gehecht.
Met betrekking tot de Koerdische kwestie is de situatie vergelijkbaar.
Ook daar was er een voorzichtig positief signaal.
Er werd gezegd dat het mogelijk was op televisie en radio berichtgeving in het Koerdisch uit te zenden en dat de Koerdische cultuur in zekere mate kon worden erkend.
Anderzijds werden echter een aantal burgemeesters opgepakt en waren er in het zuidoosten, in Koerdisch gebied, problemen voor de Hadep-partij.
Uit deze tegenstrijdigheden blijkt dat er in Turkije zelf een strijd tussen progressieve en conservatieve krachten aan de gang is. Deze laatste willen geen toenadering tot Europa.
Ik betreur dat ten zeerste.
De heer Verheugen heeft echter gelijk.
Wij moeten en zullen alles doen om de positieve en progressieve krachten in Turkije te steunen.
In dit verband wil ik het ook in alle openheid over de zogenaamde Armeense kwestie hebben.
Mijn fractie heeft in een vergadering, waaraan ik jammer genoeg niet heb kunnen deelnemen, met een meerderheid besloten amendement 25 te ondersteunen.
Inhoudelijk is er ook weinig tegen dat amendement in te brengen, al misbruiken velen amendementen over Armenië en het bloedbad onder de Armeniërs om hier indirect fundamentele bezwaren tegen het Turkse lidmaatschap van de Europese Unie te opperen, hetgeen ik betreur en verkeerd en gevaarlijk vind.
Ik weet niet wat de uitslag van de stemming zal zijn, maar verzoek Turkije dringend deze kwestie ernstig op te vatten.
Wij moeten open en eerlijk zijn over onze eigen geschiedenis en wat onze voorgangerlanden en -staten hebben gedaan.
Turkije en Armenië moeten samen een nieuwe poging ondernemen om door historici te laten onderzoeken wat er is gebeurd, om duidelijkheid te scheppen en een duidelijk standpunt in te nemen.
Dat is de beste manier om deze moeilijke situatie op te lossen. Het is altijd moeilijker zoiets van buitenaf op te leggen.
Het is beter dat de betrokken landen zelf duidelijkheid brengen.
In dat verband wil ik het nogmaals hebben over wat de commissaris heeft gezegd. Hij heeft gezegd dat het in ons strategisch belang is Turkije op duurzame wijze in de Europese waardegemeenschap te verankeren.
Daarom gaat het, en Turkije moet dat weten.
Ook al is dit Parlement kritisch, wellicht kritischer dan de Raad en Commissie kunnen zijn, toch hopen wij dat Turkije deze weg opgaat en dat het zo spoedig mogelijk lid van de Europese Unie kan worden.
Mijnheer de Voorzitter, de Europese liberale fractie is het van harte eens met het verslag-Morillon. Wij vinden het een kundig, eerlijk en krachtig document.
Wij zullen ons verzetten tegen de pogingen, waarvan een aantal een nogal onlogische indruk maakt, om het evenwicht dat in het verslag met zoveel succes tot stand is gebracht ongedaan te maken. En dan doel ik met name op die amendementen die het Europees Parlement in de rechterstoel proberen te plaatsen en over het verleden proberen te laten oordelen.
Turkije is duidelijk de plaats waar een debat over het verleden moet plaatsvinden, en wel in het kader van het algemene zelfonderzoek met betrekking tot de grondrechten.
Een dergelijke zelfevaluatie is een regelrechte culturele revolutie.
Wij moeten er blij mee zijn dat dit proces kennelijk een aanvang heeft genomen.
Het verslag-Morillon en het toetredingspartnerschap verplichten de Europese Unie tot de kandidatuur van Turkije.
Het is nu aan Turkije om te laten zien dat het lid wil worden.
Het Europees Parlement zal zijn bijdrage leveren aan het in stand houden van betrekkingen met politieke partijen, de NGO's en de pers, maar zal ook zijn lastige, soms precaire relatie met het Turks Parlement verder uitbouwen.
De Europese liberalen zijn zeker bereid mee te werken aan het dichterbij brengen van het Turkse lidmaatschap en de verspreiding van welvaart, stabiliteit en veiligheid onder alle Europese volkeren.
­ (FR) Mijnheer de Voorzitter, waarde collega' s, ik wil mijnheer Morillon feliciteren met zijn verslag.
Helaas bent u - of beter gezegd: zijn wij - er niet in geslaagd om alle problemen op te lossen.
De strategie om Turkije als kandidaat-lidstaat aan te merken was ontegenzeggelijk de juiste omdat, zoals de commissaris zojuist heeft opgemerkt, het debat dat momenteel in Turkije plaatsvindt over toetreding tot Europa niet los kan worden gezien van het debat over de radicale politieke hervormingen die in dat land moeten worden doorgevoerd.
Ik doel hier op de hervormingen die in de grondwet en de overige wetgeving moeten worden doorgevoerd. Zo dient Turkije bijvoorbeeld amnestie te verlenen aan zijn burgers die vanwege een delict van meningsuiting in de gevangenis vastzitten.
Turkije zal nu dus tot de praktijk moeten overgaan.
Laten we duidelijk zijn: zolang Turkije de daad niet bij het woord voegt, zal er geen nieuwe fase in het toetredingsproces kunnen plaatsvinden.
Zo staat het precies in het verslag-Morillon verwoord.
Wat de situatie op Cyprus betreft, dienen we Turkije te laten weten dat we een weigering van dit land het besluit van het Europees Hof in Straatsburg te accepteren, onaanvaardbaar achten.
Turkije is al meerdere keren veroordeeld.
Het land dient onverwijld gehoor te geven aan de beslissingen van het Hof en daarmee aan te geven dat het de door ons en niet alleen door Turkije vastgestelde internationale betrekkingen accepteert.
Wij zijn nu aangekomen bij een zeer belangrijk punt.
In dit Parlement en binnen de lidstaten bestaan verschillende strategieën. Enerzijds zijn er de voorstanders van de Turkse kandidatuur en de toetreding van dit land tot de Unie.
Deze voorstanders willen dat Turkije zijn samenleving ingrijpend verandert om voor toetreding in aanmerking te kunnen komen.
Anderzijds zijn er de tegenstanders van de toetreding. Zij richten zich in het debat op het Turkse beleid en op de benodigde hervormingen om aan te tonen dat Turkije ver van de Unie verwijderd is.
Het moge duidelijk zijn dat in Turkije dezelfde tegenstelling waarneembaar is.
Om die reden is de laatste belemmering die weggenomen moet worden zo belangrijk, namelijk de kwestie van de volkerenmoord in Armenië.
Niemand in dit Parlement, en ikzelf al helemaal niet, zal ontkennen dat de Armeniërs tegen het einde van het Ottomaanse Rijk het slachtoffer zijn geworden van een volkerenmoord.
Verder is het duidelijk dat Turkije, net als iedere andere beschaafde samenleving, zijn verleden moet accepteren, hoe verschrikkelijk het ook geweest is.
In termen van ideologie en beschaving is dit een absolute voorwaarde voor toetreding tot de Unie.
Er is nog een ander vraagstuk. Als er vandaag gestemd wordt, zal het overgrote deel van mijn fractie de resolutie onderschrijven.
Persoonlijk ben ik niet overtuigd van het nut van de stemming. Ik zie liever dat we er ons voor inzetten dat dit debat in Turkije plaatsvindt.
Ik wil dus voorstellen dat het Europees Parlement een debat over de volkerenmoord in Armenië op gang brengt en vervolgens dit debat, waarvoor zich een meerderheid zal aftekenen, in Turkije voortzet.
­ (DE) Mijnheer de Voorzitter, ik dank de heren Morillon en Seppänen voor hun verslagen.
Mijnheer Morillon, uw verslag getuigt van uitgesproken realisme en verantwoordelijkheidszin.
In de maanden sedert het besluit van de Raad van Helsinki heeft de Turkse regering inderdaad een aantal interessante symbolische daden gesteld.
Er is echter niets veranderd aan de bedroevende toestand in de Turkse gevangenissen, de discriminatie van de Koerden en het Turkse beleid met betrekking tot Cyprus.
De staatsrechtelijke rol van het Turkse leger, die onverenigbaar is met de rechtstaat en de democratie, is ongetwijfeld het grote knelpunt voor de verdere betrekkingen tussen de Europese Unie en Turkije. De enige oplossing is de macht van het leger te beperken.
In mijn fractie lopen de meningen over het verslag van de heer Morillon uiteen. Wij zullen onze kritiek met betrekking tot de vermelde kwesties echter zeker niet temperen.
Voor andere fracties geldt, geloof ik, hetzelfde. Een compromis is bijna altijd mogelijk, maar in dit geval niet.
Het belangrijkste en meest concrete resultaat is tot nu toe het feit dat in Turkije een begin is gemaakt met een debat en een zekere politieke differentiëring.
Wij moeten dat erkennen en actief ondersteunen.
Het gaat niet alleen om de vervulling van de criteria van Kopenhagen, maar ook om de naleving van de onontbeerlijke democratische normen.
Op die basis, en niet alleen uit geostrategische overwegingen van de VS of de NAVO, kan het lidmaatschap van Turkije een verrijking voor de Europese Unie en een belangrijke stap naar een eengemaakt Europa zijn.
De Europese Unie zou zich in dat geval geografisch tot ver buiten Europa uitstrekken, tot regio' s die uit het oogpunt van veiligheid uiterst onstabiel kunnen worden genoemd. Ik zie dat probleem niet over het hoofd.
Ik vind het onaanvaardbaar dat het strategische aspect van de Europese integratie in verband met de status van kandidaat-land van Turkije en de huidige uitbreiding naar het oosten door de regeringen en de Commissie nooit met het Parlement worden besproken. Het is mijn ervaring dat er geen alternatief is voor kritische openheid.
Ik ben even vertrouwd met radicale maatschappelijke omwentelingen als met de weigering tijdig te erkennen dat die radicale maatschappelijke omwentelingen onontbeerlijk zijn.
Iets anders dan openheid zou alleen in de kaart spelen van hen die, zowel in de Europese Unie als in Turkije, niet willen dat Turkije tot de Unie toetreedt.
Mijnheer Verheugen, hier begrijp ik het door u voorgelegde verslag over de vorderingen niet meer.
Tijdens uw bezoek aan Turkije in maart, en ook vandaag, hebt u het probleem van de Koerdische bevolking, net als vandaag, tenminste noch vermeld.
In uw verslag vind ik daarover niets terug.
In vergelijking met het verslag 1999 van de vorige Commissie is dat een betreurenswaardige achteruitgang.
Waarheid betekent overeenstemming van het begrip met zijn werkelijkheid.
Dat vond tenminste Georg Wilhelm Hegel.
Ik zie tot nu toe geen werkelijke vooruitgang in Turkije, al houd ik die wel voor mogelijk.
Het verslag van de Commissie is voor mij echter een stap achteruit.
Collega's, wilt u alstublieft gaan zitten en uw discussies staken.
Wij zijn nog altijd met het debat bezig!
(Interruptie van de heer Ferber: zegt u dat toch in het Duits!)
Mijnheer Ferber, dat heeft geen zin, omdat er mensen zijn die hun koptelefoon niet ophebben en net als u het Duits niet machtig zijn, maar Beiers spreken.
Mijnheer de Voorzitter, waarde collega's, in de toelichting op zijn verslag verklaart generaal Morillon dat de toetreding van Turkije te belangrijk is voor de toekomst van de Unie en van Turkije zelf opdat het besluit hiertoe kan worden genomen in de beslotenheid van de kabinetten, zonder een diepgaande open discussie.
Wij zijn het hiermee volmondig eens, maar stellen vast dat het besluit van de Europese Raad van Helsinki om Turkije de status van kandidaat-land toe te kennen niet werd voorafgegaan door het noodzakelijke openbare en parlementaire debat waarvan in de genoemde toelichting sprake is.
Wat het kandidaat-lidmaatschap van Turkije betreft, waren de meningen in Europa altijd nogal verdeeld. Het verbaast ons dan ook dat er nog steeds geen diepgaand debat is geopend over de motieven die de Unie ertoe hebben bewogen haar traditionele terughoudendheid ten aanzien van deze kandidatuur te laten varen.
Om te beginnen stuiten wij hierbij op een geografisch probleem.
Zijn wij misschien vergeten dat slechts een bijzonder klein gedeelte van het Turkse grondgebied tot het Europees continent behoort?
In welke nieuwe doctrine betreffende de Europese ruimte past dit nieuwe concept van buitengrens dat uit de integratie van Turkije in de Europese Unie voortvloeit?
Momenteel heerst er vrede aan de buitengrens van Europa. Als Turkije op een dag tot de Europese Unie toetreedt, zal Europa echter niet alleen aan niet-Europese landen grenzen; het zal tevens worden blootgesteld aan oorlog en conflicten.
Denk maar aan Irak, Iran, Syrië, Armenië of Georgië.
Bovendien stroken de talloze beperkingen waaraan de uitoefening van de grondrechten in Turkije onderhevig is, absoluut niet met het door de Europeanen onderscheven en aanvaard gemeenschappelijk democratisch model. Het voortbestaan van de doodstraf is hiervan het schrijnendste maar lang niet het enige voorbeeld.
Laten we ook de Koerdische kwestie niet uit het oog verliezen. De Turkse staat weigert de grondrechten inzake culturele identiteit van miljoenen in Turkije wonende Koerden te erkennen.
Om kort te gaan, wij missen een kritische analyse van de demografische dimensie van het kandidaat-lidmaatschap van Turkije en van de problemen die hiermee gepaard zullen gaan, niet alleen op geografisch gebied, maar ook en vooral op het vlak van het op zich reeds bijzonder complexe evenwicht tussen grote, middelgrote en kleine lidstaten. Ik eindig zoals ik begonnen ben: ik heb u er met mijn betoog op willen attenderen dat dergelijke diepgaande wijzingen noodzakelijkerwijs moeten plaatsvinden in het kader van een democratisch en goed onderbouwd debat.
Zo niet, dan lopen wij het gevaar de afstand tussen de burgers en de Unie nog te vergroten. Wij weten immers allemaal dat vele Europeanen de indruk hebben dat zij van het Europese eenwordingsproces worden uitgesloten.
­ (FR) Mijnheer de Voorzitter, uit het verslag-Morillon komen de grote tegenstellingen in de Europese houding ten opzichte van Turkije duidelijk naar voren.
In deze ontwerpresolutie worden alle denkbare onderwerpen aan de orde gesteld. Allereerst staat de tekst vol illusies en bezwerende formules, die gelukkig onmiddellijk door de werkelijkheid worden achterhaald.
De Turkse werkelijkheid komt immers niet overeen met de Europese illusies en dromen. Het getuigt van grote naïviteit en zelfgenoegzaamheid om te stellen dat de Europeanen de Turken kunnen bewegen tot, ik citeer: "een drastische verandering van gewoonten en mentaliteit" .
De Europese Unie stelt zich wel erg arrogant op met haar wens om het Turkse volk haar eigen waarden, institutionele beginselen en politieke cultuur op te leggen.
Heeft de 20e eeuw dan nog niet genoeg duidelijk gemaakt tot welke verschrikkingen de van iedere realiteit gespeende ideologieën als het constructivisme en het voluntarisme kunnen leiden?
Het Turkse volk moet het recht hebben om zijn eigen toekomst vast te kunnen stellen. Het volk moet van onze volkeren kunnen verschillen en zijn culturele waarden, die klaarblijkelijk ingrijpend van onze waarden verschillen, kunnen behouden.
Wij moeten ons laten leiden door de werkelijkheid. Turkije is geen Europees land: zijn cultuur en waarden zijn niet Europees.
Dientengevolge dient dit land niet in de Unie te worden opgenomen.
Dit wil overigens niet zeggen dat Europa moet afzien van het ontwikkelen van de economische, diplomatieke, politieke en vreedzame banden die het met een vrij en onafhankelijk Turkije onderhoudt.
Voordeel van dit duidelijke standpunt is onder meer dat de Turkse regeringen al onze wensen en eisen niet langer blindelings hoeven te accepteren en dat we de Turken niet langer toezeggingen doen, waaraan we op een later moment nieuwe voorwaarden koppelen.
De Europese tegenstellingen en het Europese getreuzel leiden immers alleen maar tot onbegrip en vernedering.
Wij moeten niet langer spelen met de waardigheid van de volkeren.
Wij zullen dus tegen dit verslag stemmen, net zoals we tegen alle verslagen hebben gestemd waarin voor opname van Turkije in de Europese Unie wordt gepleit.
­ (DE) Mijnheer de Voorzitter, dames en heren, dit verslag baart mij grote zorgen.
De problemen zijn zo groot, dat toetreding van Turkije binnen afzienbare tijd geheel is uitgesloten.
Ik voer daarvoor drie argumenten aan. In de eerste plaats is het probleem van de minderheden in Turkije volstrekt niet opgelost.
In de tweede plaats is het einde van het smeulende conflict met Griekenland over het eiland Cyprus niet in zicht.
In de derde plaats berust het Turkse strafvervolgingsysteem nog steeds op de - een westerse democratie onwaardige - doodstraf en op folterpraktijken van de politie.
Onlangs nog werden op de Duitse televisie verschrikkelijke beelden getoond van arrestanten die door de politie zwaar werden mishandeld.
Turkije heeft dus nog een lange en moeilijke weg voor zich, waarop het onze hulp ongetwijfeld nodig heeft.
Onze doelstelling is Turkije te helpen een vrij en democratisch land te worden waar de principes van de rechtstaat in acht worden genomen.
De Raad moet zich de vraag stellen of hij niet meer kwaad dan goed heeft gedaan door Turkije de status van kandidaat-land te verlenen.
Het grootste kwaad bestaat erin dat in Turkije hoop op toetreding wordt gewekt, terwijl de politieke toestand dat onmogelijk maakt.
De islamitische krachten zullen die teleurstelling ongetwijfeld in politiek succes weten om te zetten.
STEMMING
Mevrouw de Voorzitter, ik voel het als mijn plicht erop te wijzen dat we bij de behandeling van het verslag-Paciotti en andere richtlijnen en verordeningen die ons worden voorgelegd, gevraagd worden een machtig fenomeen te reguleren: de informatie.
Het verzamelen van gegevens is namelijk niet pijnloos. Er zijn verschillende soorten gegevensbanken; besloten gegevensbanken, gegevensbanken van de gerechtelijke politie, gegevensbanken van de geheime dienst: een enorme macht dus.
Het toezicht over de Europese gegevensbanken toevertrouwen aan een monocratische instantie lijkt me onzorgvuldig tegenover de mens als persoon, met alle respect voor en vertrouwen in de toezichthoudende instantie. Privé-personen moeten tegenover de macht van de informatie kunnen terugvallen op een referentiekader van gegarandeerde rechten en vrijheden.
Volgens mij zou een instantie in collegevorm beter aan die eis hebben beantwoord.
In elk geval moeten we ons de volgende keren dat we over de macht van de informatie debatteren, realiseren dat er een diffusere controle nodig is, een controle die dus meer garanties biedt voor individuele personen.
­ (FR) Het verslag-Paciotti vormt een eerste aanzet tot het wegwerken van de achterstand op het terrein van de bescherming van de persoonlijke levenssfeer en persoonsgegevens.
In dit opzicht is de oprichting van een "onafhankelijk controleorgaan" een goede zaak.
Maar de kwesties die echt van belang zijn wanneer het gaat om de bescherming van de rechten en de vrijheden van personen worden nergens expliciet aan de orde gesteld, en de tekst, die in technisch opzicht vaak onduidelijk is, kan aanleiding geven tot uiteenlopende interpretaties.
Bovendien gaat de tekst veel minder ver dan de Franse wetgeving inzake "informatieverwerking en vrijheden" .
In het verslag ontbreken enkele voorstellen. Aangifte van het bestaan van een databank zou in alle gevallen verplicht gesteld moeten worden.
Koppelingen tussen bestanden (met name wanneer het gaat om gegevens over de persoonlijke levenssfeer, gezondheid, sociale omstandigheden, enzovoorts) zouden verboden dienen te worden om te voorkomen dat er gigantische databanken komen. Werknemers die beroepshalve omgaan met persoonsgegevens zou het mogelijk gemaakt moeten worden de druk van hun werkgevers te weerstaan door een gedragscode in te voeren evenals een clausule met betrekking tot gewetensbezwaren zoals journalisten die kennen.
Tenslotte zouden alle vormen van versleuteling bij de overdracht van gegevens toegestaan moeten worden om de burgers in staat te stellen zelf hun persoonlijke levenssfeer te beschermen.
Daarbij moeten onafhankelijke instellingen zorgdragen voor de coderingstechnieken.
Dit zijn enkele wezenlijke punten die in aanmerking genomen moeten worden om bescherming van persoonsgegevens daadwerkelijk mogelijk te maken.
Aangezien deze punten ontbreken, hebben wij ons van stemming onthouden.
Ik ben het van harte eens met dit verslag en ik zal ervóór stemmen.
De Europese burgers maken zich ongerust over de bescherming van hun privacy, en die ongerustheid is niet onterecht.
Elke dag worden enorme hoeveelheden persoonsgegevens vergaard, gesorteerd en verwerkt.
Dat geldt voor betalingen met een creditcard, het natrekken van het mobiele-telefoonverkeer, het opslaan van wie met wie belt, het surfen op het Internet, het verwerken van andere gegevens, die bijvoorbeeld afkomstig zijn van eerder ingevulde formulieren, en dergelijke.
Op EU-niveau wordt de dreiging van mogelijk misbruik van persoonsgegevens tegengegaan met twee richtlijnen, namelijk Richtlijn 95/46/EG inzake de bescherming van natuurlijke personen in verband met de verwerking van persoonsgegevens en betreffende het vrije verkeer van die gegevens en Richtlijn 97/66/EG inzake de verwerking van persoonsgegevens en de bescherming van de privacy in de telecommunicatiesector.
Geen van beide heeft betrekking op de EU-instellingen.
En toch moet er een stelsel van regels voor de bescherming van gegevens komen, omdat de instellingen niet alleen interne gegevens verwerken (zoals gegevens betreffende hun autonome activiteiten, de begroting, en beoordelingen van werknemers), maar ook gegevens van burgers die worden vergaard bij de uitoefening van EU-taken (bijvoorbeeld het verstrekken van subsidies, het onderzoeken van gevallen van concurrentie, openbare aanbestedingen, statistisch onderzoek, gegevens met betrekking tot het opstellen en implementeren van wetgeving).
Met dit verslag wordt dit hiaat voor een deel opgevuld.
Aanbeveling-Duff/Voggenhuber (A5-0325/2000)
Mevrouw de Voorzitter, hoe zou de Partij van de gepensioneerden niet voor het Handvest van de grondrechten kunnen stemmen?
Dit is het eerste document ter wereld van een dergelijk belang waarin een artikel voorkomt, nummer 25, met de titel "Rechten van ouderen" , dat luidt: "De Unie erkent en eerbiedigt het recht van ouderen om een waardig en zelfstandig leven te leiden en om aan het maatschappelijk en cultureel leven deel te nemen".
Eindelijk erkent een belangrijke internationale organisatie, de belangrijkste die er is, namelijk de Europese Unie en de belangrijkste instelling daarvan, de enige die rechtstreeks door het volk verkozen wordt, het Europees Parlement, dat ouderen als zodanig rechten hebben.
Daarom stem ik graag voor het Handvest.
­ (FR) Arlette Laguiller, Armonia Bordes en Chantal Cauquil hebben tegen het Handvest van de grondrechten gestemd. Wij menen dat een handvest de werknemers in een klassenmaatschappij waarin de krachtsverhoudingen allesbepalend zijn geen wezenlijke bescherming biedt.
Elementaire rechten als het recht op een fatsoenlijk pensioen, een minimuminkomen, acceptabele huisvesting en adequate gezondheidszorg komen in dit Handvest niet voor.
De tekst bevat wel een artikel dat kinderarbeid verbiedt zolang kinderen nog leerplichtig zijn, maar dat artikel kent een aantal uitzonderingen - een kwalijke zaak, als je bedenkt dat veel te veel kinderen in verschillende Europese landen arbeid verrichten, uitgebuit worden en verstoken blijven van deugdelijk onderwijs.
Deze tekst biedt in geen enkel opzicht extra bescherming, maar geeft de overheid en de bezittende klasse wel extra middelen in handen om in dit soort kwesties in de aanval te gaan.
Zelfs het stakingsrecht wordt niet volledig erkend: het wordt beperkt door de zinsnede "overeenkomstig de nationale wetgevingen en praktijken" .
Het Handvest houdt dus geen enkele verplichting in voor de landen waarvan de sociale wetgeving achterblijft bij het weinige dat in de tekst is vastgelegd.
Daarentegen zou het wel eens een averechtse werking kunnen hebben in landen waarin de positie van werknemers bij wet beter geregeld is.
Het Handvest zou een impuls moeten geven aan de mensenrechten en de sociale rechten, maar het werkt slechts acties in de hand die erop gericht zijn die rechten in te perken.
Mevrouw de Voorzitter, ik heb niet deelgenomen aan de stemming over het Handvest van de grondrechten omdat ik het niet eens ben met de procedure: het Parlement heeft eventuele amendementen niet kunnen behandelen, niet alleen op de tekst van het Handvest, maar ook niet op de tekst van de aanbeveling.
We hadden geen keus: slikken of stikken.
Met deze procedure ben ik het niet eens en daarom heb ik er de voorkeur aan gegeven niet aan de stemming mee te doen.
Het Handvest van de grondrechten blijft ver achter bij de Verklaring van de Rechten van de Mens van de VN, het Europees Verdrag tot bescherming van de rechten van de mens en bij de grondwet van talrijke lidstaten van de Europese Unie.
De bewering dat voor het eerst een verwijzing voorkomt naar sociale rechten klopt niet, daar dergelijke verwijzingen ook reeds zijn opgenomen in internationale overeenkomsten, zoals de internationale arbeidsovereenkomsten.
Bij wijze van indicatie noemen wij de volgende artikelen:
artikel 15 zegt dat eenieder recht heeft op werk: hierin wordt echter niet eenieder' s recht op betaald werk erkent;
artikel 16 erkent ­ en dit is de eerste keer dat een internationale tekst daar gewag van maakt ­ de vrijheid van ondernemerschap;
artikel 28 biedt de werkgevers de mogelijkheid tot lock out en uitsluiting van werknemersvakbonden van onderhandelingen met werkgevers;
artikel 3 zet de deur wagenwijd open voor elk soort genetische experimenten;
artikel 14 erkent weliswaar het recht op onderwijs, maar interpreteert dit eenvoudig als een mogelijkheid tot het kosteloos volgen van lessen, en dan alleen nog in het kader van het verplicht onderwijs.
Dit is een inperking en geen uitbreiding van rechten, en wel om voor de hand liggende redenen.
Degenen die op het briljante idee zijn gekomen een handvest op te stellen, willen enkel een prestigevol document hebben om hun aanval op de verworven rechten van de arbeidersklasse voort te kunnen zetten, waarvoor de arbeiders 150 jaar lang hebben gevochten, offers hebben gebracht en bloed hebben vergoten. Als het Handvest tijdens de op til zijnde Top van Nice wordt aangenomen - en het doet er weinig toe of dit in de Verdragen wordt opgenomen of de vorm krijgt van een eenvoudige verklaring - zal dit een allesbehalve goede ontwikkeling zijn.
Het is ongetwijfeld de bedoeling dat dit Handvest uiteindelijk de preambule wordt van een toekomstige Europese grondwet, die op zijn beurt de kroon zal zetten op de federatieve ontwikkeling van de Europese Unie. Dan zal een klein aantal machtigen ook institutioneel de bevoegdheid hebben tot het nemen van al de besluiten en deze besluiten zullen dan door iedereen moeten worden toegepast.
De belangen van het monopolistisch kapitaal van de Europese Unie moeten worden behartigd: dat is het hoofddoel.
Wij weten heel goed dat het Handvest op bepaalde punten voor een aantal landen vooruitgang betekent.
Voor de meeste landen is dit echter een stap achteruit in vergelijking met hetgeen reeds op internationaal vlak bestaat.
Wij moeten echter vooruitgaan en niet achteruit.
De Europese afgevaardigden van de Communistische Partij van Griekenland hebben tegen deze tekst gestemd: deze is niet alleen nutteloos, maar zelfs gevaarlijk.
. ­ (FR) Het aannemen van het Handvest voor de grondrechten zou gerechtvaardigd zijn indien er reeds een Europese staat zou bestaan met een via het algemeen kiesrecht aangenomen grondwet. Dat is momenteel niet het geval.
De rechten die zijn opgenomen in dit Handvest zijn reeds verankerd in de diverse nationale grondwetten en op de naleving ervan wordt reeds toegezien door de diverse nationale parlementen, die dicht bij de volkeren en hun cultuur staan.
Het Handvest is bovendien een compromis dat gebaseerd is op de kleinste gemene deler en vormt als zodanig een bedreiging voor de sociale verworvenheden van tal van lidstaten.
Zo is het recht op huisvesting teruggebracht tot een "recht op bijstand ten behoeve van huisvesting" , terwijl het recht op werk vervangen is door een recht op "toegang tot arbeidsbemiddeling" .
Aan de vrijheid van meningsuiting wordt geen enkele beperking gesteld, hetgeen inhoudt dat strafbare uitlatingen (aanzetten tot geweld of tot rassenhaat) in de toekomst niet meer tot een veroordeling zullen leiden.
Tenslotte ontbreken in het Handvest bepalingen ten aanzien van plichten, die toch de tegenhanger zijn van rechten.
Er is in onze ogen dan ook geen enkele reden om vandaag een tekst als deze aan te nemen, of het moet zijn dat men de aandacht wil afleiden van het mislukken - geheel volgens plan - van de intergouvernementele conferentie en de Europese Raad van Nice.
SOS Democracy verwerpt het Handvest van de grondrechten op drie gronden.
Ten eerste, omdat het overbodig is.
Ten tweede, omdat het ondemocratisch is.
En ten derde omdat het de vrijheid van de volkeren van Europa eerder zal beperken dan bevorderen.
Wij geven een korte toelichting op bovengenoemde drie bezwaren, in de volgorde waarin zij werden genoemd.
De ratificatie van het Handvest van de grondrechten en vrijheden zou een van de meest ambitieuze daden zijn die de Europese Unie ooit heeft verricht.
Voordat we tot een daad van dergelijke omvang overgaan, dienen we onszelf echter af te vragen: waar in West-Europa de mensenrechten op zo'n monsterachtige wijze worden geschonden dat een document als het onderhavige nodig is?
Wij hebben per slot van rekening te maken met vijftien moderne democratieën, niet met vijftien Rwanda's.
Iedere lidstaat heeft reeds verplichtingen op basis van het Europees Verdrag tot bescherming van de rechten van de mens, de Universele Verklaring van de VN en een groot aantal minder belangrijke akkoorden.
Waarom moet de EU zich dan óók nog op dit terrein begeven?
Niemand heeft nog antwoord gegeven op deze vraag.
Roman Herzog, voorzitter van de Conventie die met het ontwerp was belast, heeft in alle toonaarden beweerd dat met het Handvest geen nieuwe rechten worden gecreëerd.
Als dat zo is, lijkt het ons vreemd dat er zo'n grote constitutionele revolutie wordt ontketend, als het zo weinig oplevert.
De mensenrechten lopen misschien niet onmiddellijk gevaar in de EU, maar het democratische stelsel dat gebaseerd is op het afleggen van rekenschap loopt wel degelijk gevaar.
Door het Handvest raakt het Europees Hof van Justitie betrokken bij politieke beslissingen op uiteenlopende terreinen zoals arbeidsrecht, uitzettingsbeleid, immigratie en gezin.
Het feit dat de rechters niet gekozen zijn, doet afbreuk aan het beginsel van democratisch bestuur.
Erger nog, op basis van het Handvest zal het Europees Hof van Justitie, op een aantal nieuwe beleidsterreinen, verplicht zijn om nationale wetten, of zelfs bepalingen uit de nationale constituties nietig te verklaren.
Aangezien het Hof, op basis van de veel beperktere tekst van de bestaande Europese Verdragen, al een zorgwekkende tendens naar rechterlijk activisme vertoont, verwachten wij hier met name ernstige problemen.
Zelfs diegenen die het er wel mee eens zijn dat er een EU-grondwet in geschreven vorm komt, zouden toch hun bedenkingen moeten hebben bij een aantal bepalingen uit het Handvest.
Onze grootste zorg geldt artikel 52, dat bepaalt dat de rechten waarnaar elders in het document wordt verwezen opzij geschoven kunnen worden waar zij botsen met ''het door de Unie erkende algemeen belang."
Dat brengt het concept van de ''raison d'Etat'' terug, dat de Raad van Europa de laatste vijftig jaar zo ijverig heeft geprobeerd uit te bannen.
Het recht van een overheid om zijn eigen grondwet, volkomen willekeurig, opzij te schuiven is het kenmerk van een tirannie.
In nazi-Duitsland kende men deze bepaling bijvoorbeeld ook; daar was het onderdeel van de zogenaamde ''machtigingswet''.
Minder dramatisch, maar daarmee niet minder belangrijk, is het feit dat het Handvest slecht in elkaar zit.
Neem bijvoorbeeld artikel 21. Dit artikel stelt: ''Elke discriminatie, met name op grond van geslacht, ras, kleur, etnische of sociale afkomst, genetische kenmerken, taal, godsdienst of overtuigingen, politieke of andere denkbeelden, het behoren tot een nationale minderheid, vermogen, geboorte, een handicap, leeftijd of seksuele geaardheid, is verboden.''
Wanneer men het letterlijk neemt, impliceert het artikel dat een socialistische partij conservatieven die zich kandidaat willen stellen voor hun partij niet mag discrimineren, of dat een operagezelschap mannen de gelegenheid moet bieden sopraanrollen te vervullen.
Hoe dergelijke vaag geformuleerde bepalingen zullen worden gebruikt in een activistisch hof, laat zich gemakkelijk raden.
De mensenrechten worden reeds geëerbiedigd in de EU, en beschermd door nationale constitutionele bepalingen, in overeenstemming met de verschillende gewoonten van de lidstaten.
Het Handvest biedt een manier om deze rechten te beperken of terzijde te schuiven, zonder zelfs maar de indruk te wekken dat er nieuwe tegenover staan.
Wij, Europeanen, laten ons er in groten getale op voorstaan dat wij vrij zijn om alles te doen wat niet specifiek bij de wet verboden is.
En nu moeten we dan onze rechten ''krijgen'' uit handen van Europese rechters.
SOS Democracy verwerpt het idee dat wij voor het verkrijgen van onze vrijheden afhankelijk zijn van de EU.
Of om met Aldous Huxley te spreken: ''Vrijheden krijg je niet: die neem je.''
. ­ (SV) In hoofdstuk VII Algemene Bepalingen artikel 51, lid 2, in het Ontwerphandvest van de grondrechten van de Europese Unie staat: "Dit Handvest schept geen nieuwe bevoegdheden of taken voor de Gemeenschap en voor de Unie en wijzigt de in de Verdragen neergelegde bevoegdheden en taken niet."
Daarom heeft het geen daadwerkelijke betekenis voor de rechten van de mensen.
Het debat over dit Handvest is enthousiast ontvangen door EU-federalisten, die het graag zien als het begin van een grondwet voor de Europese Unie.
Ons inziens kleeft er echter een groot gevaar aan dit Handvest.
Het dreigt het werk van de Raad van Europa voor de rechten van de mens teniet te doen en ertoe te leiden dat de mensenrechten in de toekomst in de Europese landen op verschillende manieren worden behandeld.
We stemmen tegen dit Handvest, omdat we het überhaupt niet toejuichen.
Dit betekent niet dat we tegen mensenrechten op zich zijn.
We zijn echter van mening dat deze rechten veiliggesteld kunnen worden door andere instanties dan de Europese Unie.
Wij zijn van mening dat het Ontwerphandvest een slecht product is, dat terzijde geschoven moet worden.
In plaats daarvan roepen we de EU op om het Europees Verdrag tot bescherming van de rechten van de mens te ratificeren evenals andere verdragen over sociale en culturele rechten.
Het Handvest van de grondrechten van de Europese Unie, dat ons Europees Parlement vandaag heeft aangenomen, is een uiterst belangrijk document.
Zeker, dit Handvest vertoont nog een aantal tekortkomingen, zowel qua inhoud als qua vorm.
Zeker, persoonlijk had ik gewild dat de sociale dimensie veel beter uit de verf zou zijn gekomen!
Zeker, ik had graag gezien dat het Handvest rechtstreeks zou worden opgenomen in onze Europese Verdragen!
Maar dat alles mag "ons plezier niet vergallen" . Het valt niet te ontkennen dat er goed werk is verricht en dat we vandaag een belangrijk resultaat geboekt hebben.
Het Handvest van de grondrechten is een document dat geldt voor alle burgers van Europa!
Thans is het zaak deze tekst op grote schaal te verspreiden, iedereen ervan in kennis te stellen en zoveel mogelijk burgers te vragen wat ze ervan vinden.
En dan zal het Handvest via de rechtspraak geleidelijk kunnen doordringen tot alle nationale en Europese rechtsregels!
We mogen spreken van een zeer goed resultaat, zowel voor het Franse voorzitterschap van de Europese Unie als voor ons Europees Parlement.
Natuurlijk, in de toekomst zullen we de tekst moeten aanpassen en aanvullen.
We zullen het Handvest op zeer korte termijn in onze Verdragen moeten integreren.
In aansluiting daarop zullen we een Europese grondwet van de grond moeten tillen met het oog op een democratisch, transparant en doelmatig Europa dat dicht bij de burgers staat.
Maar ik wijs er vandaag nogmaals op dat er alle reden is om trots te zijn op het feit dat we deze voor Europa zo belangrijke sprong voorwaarts gemaakt hebben.
Ik heb vóór het Handvest gestemd en ik ben het ermee eens dat wij niet gekant moeten zijn tegen de rechten die erin worden opgesomd.
Zoals ik al eerder in het Parlement heb gezegd, verzet ik mij echter tegen het bindende karakter van het Handvest.
De regering van mijn land ziet het Handvest, net als ik, als een politieke verklaring.
Wij moeten ervoor zorgen dat er geen afbreuk wordt gedaan aan en geen verwarring ontstaat over de bestaande rechten die voortvloeien uit het Europees Verdrag tot bescherming van de rechten van de mens en gesteund worden door het besluit van het Europees Hof voor de Rechten van de Mens in Straatsburg.
Alle lidstaten hebben het Europees Verdrag tot bescherming van de rechten van de mens ondertekend en geratificeerd, in het kader waarvan een aanzienlijk stelsel van wetten en rechten is opgebouwd. Bovendien heeft het verdrag bewezen dat het zich met de maatschappij mee ontwikkelt.
Ik steun het Handvest waarover vandaag wordt gestemd, maar ik zie het niet als bindende tekst.
. ­ (SV) In hoofdstuk VII Algemene Bepalingen artikel 51, lid 2, in het Ontwerphandvest van de grondrechten van de Europese Unie staat: "Dit Handvest schept geen nieuwe bevoegdheden of taken voor de Gemeenschap en voor de Unie en wijzigt de in de Verdragen neergelegde bevoegdheden en taken niet."
Daarom heeft het geen daadwerkelijke betekenis voor de rechten van de mensen.
Het debat over dit Handvest is enthousiast ontvangen door EU-federalisten, die het graag zien als het begin van een grondwet voor de Europese Unie.
Mijns inziens kleeft er echter een groot gevaar aan dit Handvest.
Het dreigt het werk van de Raad van Europa voor de rechten van de mens teniet te doen en ertoe te leiden dat de mensenrechten in de toekomst in de Europese landen op verschillende manieren worden behandeld.
Ik stem tegen dit Handvest, omdat ik het überhaupt niet toejuich.
Dit betekent niet dat ik tegen mensenrechten op zich ben.
Ik ben echter van mening dat deze rechten veiliggesteld kunnen worden door andere instanties dan de Europese Unie.
Ik ben van mening dat het Ontwerphandvest een slecht product is, dat terzijde geschoven moet worden.
Ik beschouw het Handvest van de grondrechten als een acceptabele stap vooruit.
Toch heb ik me tijdens de laatste stemronde van stemming onthouden, omdat ik vind dat sommige sociale rechten minder goed uit de verf komen dan de economische rechten.
Zo wordt slechts indirect verwezen naar het "recht op werk" en het "recht om te staken" .
De burgers van Europa hebben het "recht te werken" (het tegenovergestelde zou ook wel heel vreemd zijn) en ze hebben het recht op te komen voor hun sociale belangen door "collectieve acties" te ondernemen, "met inbegrip van staking" .
Waarom wordt het "stakingsrecht" niet gewoon rechtstreeks erkend?
Ik zou bovendien de voorkeur hebben gegeven aan een handvest dat niet alleen betrekking heeft op de "rechten" van de burgers, maar ook op hun "plichten" jegens de maatschappij.
Artikel 17 bepaalt heel voorzichtig dat "het gebruik van goederen" bij wet kan worden geregeld voorzover het algemeen belang dat vereist.
Maar er wordt met geen woord gerept over de sociale verplichtingen die samenhangen met het recht op eigendom.
In het Handvest worden de fundamentele vrijheden opgesomd waarop mijn medeburgers aanspraak moeten kunnen maken. Maar nergens wordt gesproken over de plicht van iedere burger om de rechten van anderen te respecteren.
Een samenleving die rechten kent maar geen plichten wordt vanzelf een egoïstische samenleving.
De afgevaardigden van de Oostenrijkse Vrijheidspartij in het Europees Parlement ontkennen het belang van de grondrechten voor de burgers van de Unie niet.
Toch hebben wij ons bij de stemming onthouden. Enerzijds immers maken de inhoudelijke problemen van het Handvest (zoals het verbod op het reproductieve, maar niet op het therapeutische klonen van mensen) het ons onmogelijk het Handvest goed te keuren, anderzijds hebben wij de grootste twijfels bij de Conventie als instrument voor toekomstige constitutionele ontwikkelingen.
Vooral echter kan de duidelijke overlapping van de bevoegdheden van het Europees Hof van Justitie en van het Europees Hof van de Rechten van de Mens tot divergerende rechtspraak leiden. Dat kan een ongelijke behandeling van de burger in deze gevoelige kwestie tot gevolg hebben, wat in tegenspraak met de grondrechten zou zijn.
Bovendien is het niet voldoende nationale parlementsleden bij de zaak te betrekken om de nationale parlementen niet bij de constitutionele ontwikkeling te moeten betrekken.
In Groot-Brittannië heeft men vooral kritiek op de EU vanwege het feit dat zij de bevoegdheden die haar werden toebedeeld lijkt te overschrijden, zowel wat de verregaande detaillering als wat de toepassing betreft.
Binnen de Conservatieve Partij onderzoeken wij manieren om de bevoegdheid af te schermen; manieren die in overeenstemming zijn met de letter en geest van de Verdragen en rekening houden met de positie die de lidstaten in het hart van het Europese politieke proces innemen.
Wanneer in een aantal lidstaten die samen één, quasi-binnenlands juridisch gebied vormen de onvervreemdbare kenmerken van het stelsel waarmee de rechten van het individu worden beschermd en de grenzen van het politieke proces worden afgebakend, worden opgesomd en verankerd, biedt dit uitgelezen kansen om deze, zo wenselijke, doelstellingen te verkennen en te verwezenlijken.
Het problematische van het Handvest van de grondrechten is dat het een mengvorm is: geen stelsel van rechten met stevige juridische wortels, maar ook geen politieke gedragscode waarin juridische, economische en sociale rechten in zekere zin samengevoegd worden, en dat leidt tot verwarring en gebrek aan duidelijkheid.
Ik stem tegen het aannemen van het Handvest van de grondrechten, vooral omdat ik afstand wens te nemen van een symbolische en sterk op de media gerichte actie die bedoeld is om het grote publiek een boodschap van hoop en erkenning mee te geven, terwijl die boodschap grotendeels op uiterlijke schijn gebaseerd is.
De op consensus gerichte werkwijze van de leden van de Conventie heeft, zoals gebruikelijk is in situaties waarin unanimiteit vereist is, een uiterst mager resultaat opgeleverd: een armetierig Handvest en een tekst die grote tekortkomingen vertoont en bol staat van vaagheden.
Het uitgangspunt van de Conventie was via het sluiten van compromissen tot een tekst te komen die door de vijftien lidstaten bindend gemaakt zou kunnen worden door opneming ervan in de Verdragen.
Uiteindelijk blijkt het gewoon oplichterij te zijn: de tekst ontbeert iedere zeggingskracht en is niet bindend.
De burgers van Europa hebben helemaal geen behoefte aan een plechtige verklaring over de grondrechten ­ die worden hun al gegarandeerd door een aantal internationale verdragen en door de rechtsregels van hun eigen land.
Mijns inziens zal met wat nu bereikt is niemand méér belang gaan stellen in het integratieproces van de Europese Unie.
Laten we er een streep onder zetten!
Met het Handvest hebben we een slechte beurt gemaakt: te veel symboliek en te veel eenstemmigheid zijn dodelijk in de politiek.
Willen we dat de burgers zich betrokken voelen bij het beleid en de instellingen van de Europese Unie, dan geldt zeker voor ons afgevaardigden dat we meer inzicht moeten geven in de cruciale keuzes, de verschillende, vaak tegenstrijdige belangen en de sterk uiteenlopende bedoelingen van de economische en sociale hoofdrolspelers op het Europese podium.
De dagelijkse actualiteit ­ zeevervoer, diermeel ­ geeft aan dat de markt en de marktspelers aan veel strengere regels en controles onderworpen dienen te worden en laat zien dat een halt moet worden toegeroepen aan het huidige, op winst gerichte kortetermijndenken.
We hebben betere Europese regelgeving nodig ter verhoging van de kwaliteit van het leven van iedereen en ter vergroting van de solidariteit in de samenleving.
Daarop dient onze strijd in de eerste plaats gericht te zijn, want op die manier kunnen we ervoor zorgen dat de grondrechten niet slechts met de mond beleden worden, maar ook in politieke daden omgezet worden.
De sociaal-democratie had ons een Europa in het vooruitzicht gesteld dat méér zou zijn dan een economische markt, een munt en een liberaliseringsinstrument.
Dankzij een handvest van de "grondrechten" zou het sociale Europa eindelijk werkelijk sociaal worden.
Maar niets is minder waar.
Dit Handvest betekent een stap terug op sociaal terrein vanuit het oogpunt van vrijheid en democratie en gaat veel minder ver dan de thans van kracht zijnde Verdragen.
Er is zeer veel druk nodig geweest om het vakbondsrecht en het stakingsrecht uiteindelijk in de tekst opgenomen te krijgen.
Over vrouwen worden alleen enkele algemene opmerkingen gemaakt; daarnaast wordt slechts gezegd dat ze het recht hebben "te huwen en een gezin te stichten" . En immigranten, die kunnen zich gevrijwaard weten tegen "collectieve uitzetting" .
Sociale rechten ontbreken geheel en al. Geen recht op werk, maar "het recht om te werken" .
Geen recht op sociale bescherming of op huisvesting, maar "het recht op sociale bijstand en op bijstand ten behoeve van huisvesting" . Geen recht op pensioen of op een minimuminkomen.
Geen verbod op ontslag, maar "bescherming tegen kennelijk onredelijk ontslag" . In feite wordt de strijd tegen sociale uitsluiting gedegradeerd tot een vorm van bijstand, terwijl deze elementaire rechten, die verplichtingen inhouden voor de werkgevers en de overheid, zonder meer zouden moeten worden opgeëist.
Uiteraard biedt het Handvest wel alle ruimte aan het recht van eigendom en aan de vrijheid van ondernemerschap.
Redenen te over om dit Handvest niet op te nemen in de Verdragen van de Unie. Wij kunnen de tekst zoals die thans voorligt dan ook niet aanvaarden.
De procedure die gekozen is voor het opstellen en aannemen van het Handvest van de grondrechten biedt het Europees Parlement feitelijk slechts twee mogelijkheden: het Handvest zoals het nu voorligt te aanvaarden of af te wijzen.
Als ik moet kiezen tussen die twee uitersten, is mijn beslissing volstrekt helder: ik sta achter dit Handvest, dat mijns inziens een stap vooruit betekent, al is het dan een zeer beperkte stap gezien de inhoud en de reikwijdte van de tekst.
Laat ik allereerst ingaan op de gevolgde procedure.
De methode van de Conventie, gericht op het vinden van brede consensus, is een interessant en productief instrument wanneer het erom gaat een basistekst op te stellen. Maar op geen enkele wijze valt te rechtvaardigen dat het Europees Parlement, dat de stem van de Europese volkeren belichaamt, de mogelijkheid ontnomen wordt de tekst te wijzigen of aan te vullen.
Wanneer men historisch onderzoek zou doen naar de wijze waarop de Universele Verklaring van de rechten van de mens of andere gelijksoortige internationale verklaringen tot stand zijn gekomen, zou men tot de ontdekking komen dat het parlementaire debat en het recht van amendement zeer veel hebben bijgedragen aan de strekking, de betekenis en de doelstellingen van deze fundamentele teksten, die vandaag de dag nog niets aan zeggingskracht ingeboet hebben.
Tegelijk met de kwestie van het al dan niet aannemen van het Handvest is ook het institutioneel debat gaande, en iedereen die zoals ik een Europese grondwet voorstaat en meent dat dit Handvest als geraamte kan dienen voor de preambule van een dergelijke grondwet zou de eis moeten onderschrijven dat het Europees Parlement volgens de normale parlementaire procedure, dat wil zeggen via overleg, een oordeel kan geven over de inhoud van het document.
Gezien het institutioneel debat is het van wezenlijk belang dat het Handvest opgenomen wordt in de Unie-Verdragen, zodat de aldus afgekondigde rechten voor iedereen gegarandeerd zijn en zodat door de lidstaten of door de Unie zelf de nodige beleidsmaatregelen ontwikkeld kunnen worden om die rechten daadwerkelijk ten uitvoer te leggen zonder afbreuk te doen aan de bestaande rechtsregels.
We kunnen namelijk alleen maar vaststellen dat de wet van vraag en aanbod in de interne markt zich te sterk doet gelden ten koste van alle andere regels, waardoor de sociale rechten en de grondrechten vaak met voeten worden getreden.
Fraaie verklaringen zonder concreet gevolg hebben we al genoeg gezien.
Onze eerste prioriteit dient dan ook te zijn dit Handvest een krachtige juridische status te verlenen.
Verder is de thans voorliggende tekst inhoudelijk gezien vaag en schiet hij op een aantal punten tekort.
In de eerste plaats kunnen op grond van de verschillen tussen de Duitse en de Franse vertaling de nodige vraagtekens gezet worden bij de verwijzingen naar "godsdienstige" of "geestelijke" waarden.
Zelf ben ik ervan overtuigd dat een in godsdienstig opzicht neutrale tekst een zekere emancipatorische en actuele waarde heeft.
Ik betreur dan ook de vaagheid van de gekozen termen, evenals het ontbreken van een duidelijker verwijzing naar het seculiere karakter van de tekst.
In de tweede plaats wordt het recht op werk niet rechtstreeks genoemd.
"Een ieder heeft het recht te werken" : iedereen zal het ermee eens zijn dat dit een wel erg mager uitgangspunt is.
Er is een groot verschil tussen de toegang tot werk niet verbieden en actie ondernemen om werken mogelijk te maken.
In het Handvest had het recht op werk duidelijk geformuleerd moeten worden, hetgeen trouwens ook geldt voor het recht op huisvesting, dat eveneens in zeer bedekte termen geformuleerd is waaraan nauwelijks enige bescherming ontleend kan worden.
Dit Handvest dient verbeterd te worden en ons Parlement moet een strategie voorstellen op basis waarvan de tekst bijgesteld en verrijkt kan worden.
Ik ontken niet dat er in het Handvest dingen staan waarmee ik kan instemmen.
Diezelfde dingen staan ook al in de nationale grondwetten, in het Europees Verdrag tot bescherming van de rechten van de mens en in het Europees Sociaal Handvest.
Er staat in het Handvest ook veel niet, ondanks het feit dat daarop is aangedrongen vanuit de vakbeweging, de milieubeweging en organisaties die opkomen voor de mensenrechten.
Dit maakt het Handvest tot een overbodig document.
Een propagandadocument dat de indruk wekt dat er iets waardevols is geregeld, maar dat dit in werkelijkheid niet doet.
Het is bovendien een juridisch verwarrend document, waardoor de bevoegdheden van het Europees Hof voor de Rechten van de Mens in Straatsburg worden beconcurreerd door het Europees Hof van Justitie in Luxemburg.
In deze vorm is het Handvest niet meer dan een propaganda-instrument, om te laten zien hoe goed het is dat er een Europese Unie bestaat waarmee ieder gelukkig behoort te zijn.
Het tast wèl de nationale bevoegdheden van de lidstaten aan, maar het voegt voor de inwoners van Europa niets toe.
Zonder amendering, die de nadruk meer legt op sociale grondrechten en milieu, kan ik niet instemmen met het aanvaarden van een Handvest.
Het Handvest van de grondrechten van de Europese Unie is een belangrijke stap om uit te maken wat de algemene, gemeenschappelijke waarden van de Europese Unie zijn.
Toch heb ik mij van stemming onthouden, en wel om de volgende redenen:
1.
In het Handvest zijn belangrijke grondrechten opgenomen.
In zijn huidige vorm voldoet het op belangrijke terreinen niet aan mijn eisen inzake sociale rechtvaardigheid.
Zo is het recht op arbeid en huisvesting er niet in opgenomen.
Ook van de sociale verplichtingen van bezitters van eigendom is geen sprake.
Vandaag werd er al gezegd dat het Handvest de basis van een Europese grondwet kan zijn.
Des te meer is de verankering van fundamentele sociale rechten onontbeerlijk.
2.
Het Handvest is het resultaat van het werk van een openbaar vergaderende en breed samengestelde Conventie.
Bij de opstelling van documenten van zulk fundamenteel belang is dat ongetwijfeld een stap voorwaarts.
Toch wordt de doelstelling van de Europese Unie, een unie van volkeren en hun burgers te zijn, daardoor niet bereikt.
Als het Handvest uitdrukking moet geven aan de gemeenschappelijke waarden van de volkeren van de Europese Unie, moet het door die volkeren ook kunnen worden besproken.
Het mag daarom door de Europese Raad van Nice niet worden goedgekeurd en afgekondigd. Die Top moet een Europees debat over het Handvest op gang brengen.
Ik zie daarin een kans om verder vorm te geven aan een Europa van de volkeren en de burgers daarbij te betrekken.
3.
In het Handvest worden verregaande rechten geformuleerd, maar ontbreken de overeenkomstige plichten. De burger kan die rechten dan ook niet opeisen.
Het nagestreefde Europa van de burgers moet dat mogelijk maken.
Om die redenen heb ik mij bij de stemming in de plenaire vergadering van het Europees Parlement onthouden.
Ik heb vóór het Handvest van de grondrechten gestemd, als intentieverklaring.
De basisclausules staan niet ter discussie en dienen door iedereen te worden gesteund.
Er zal geen verschuiving plaatsvinden in het machtsevenwicht tussen de EU en de lidstaten.
Het Handvest is een intentiedocument, dat de positie van de EU toelicht - met name voor diegenen die tot het grotere Europa willen toetreden.
Wij moeten ons echter standvastig blijven verzetten tegen een campagne vóór een wettelijk bindend Handvest, omdat zo'n handvest slechts leidt tot juridische onzekerheid.
Dit document leent zich duidelijk niet voor een wettelijk bindende status, omdat het geen juridische tekst is.
- (PT) Ik heb me bij de stemming over het Handvest van de grondrechten onthouden omdat ik eerst wil weten welke lotsbestemming dit document op de Europese Raad van Nice te wachten staat voordat ik het goedkeur of afwijs.
Zullen de clausules in de toekomst een louter declaratieve waarde hebben of zullen ze daarentegen voor de communautaire instellingen en dus ook voor de Europese burgers bindend zijn?
Wij kennen het meerderheidsstandpunt van dit Parlement.
De aanhangers van het Europees federalisme beschouwen deze grondrechtencatalogus als de eerste aanzet tot een toekomstige Europese grondwet waaraan de nationale grondwetten van de lidstaten moeten worden aangepast. Hun houding liegt er niet om.
Zij doen hun best om een vage en algemene tekst over grondrechten vanuit kwalitatief oogpunt een totaal andere politieke interpretatie te geven. Het is bovendien nog maar de vraag of dit document überhaupt zin heeft in een EU die geen ernstige tekorten vertoont, noch wat de regelgeving betreft noch op het gebied van de verdediging en de toepassing van de genoemde rechten.
Gelukkig lijkt het merendeel van de nationale regeringen de weg van het gezond verstand te bewandelen. De meeste pleiten namelijk voor een handvest met een louter politieke waarde, zonder enig bindend karakter.
Het grote politieke debat over het Handvest zal derhalve eerst onder de nationale regeringen worden uitgevochten en pas daarna in het Parlement, wanneer het geconfronteerd wordt met het besluit van de regeringen terzake.
Vandaar dat ik in overeenstemming met wat ik aan het begin van deze stemverklaring heb uiteengezet vooralsnog geen keus heb: ik kan mij alleen maar onthouden.
. ­ (SV) De onderhavige tekst over een Ontwerphandvest van de grondrechten van de Europese Unie bevat veel belangrijke, en voor het beginsel van de menselijke waardigheid essentiële formuleringen, die wij Zweedse christen-democraten van harte toejuichen.
Omdat in de Zweedse gemeentes en provinciale raden veel twijfel bestaat over de mate waarin het Handvest effectief juridisch bindend kan worden en de EU aan alle verwachtingen kan voldoen die de Unie zegt te kunnen verwezenlijken, heb ik besloten om me van stemming te onthouden.
In het debat dat vandaag hier in het Parlement wordt gevoerd over het Handvest van de grondrechten van de mens, heeft de vertegenwoordiger van de Commissie gezegd dat dit Handvest een eerste stap was naar een wettelijk bindend document.
Op enkele uitzonderingen na heeft een hele reeks sprekers melding gemaakt van de behoefte aan een Europa dat gezegend is met constitutionele rechten.
Deze woorden bevestigen de vrees die in mijn land leeft dat dit Handvest bedoeld is als opmaat voor een Europese constitutie.
Onze taoiseach, de heer Ahern, heeft onlangs duidelijk gezegd dat het Europese Handvest van de grondrechten van de mens een politiek document dient te blijven en geen juridisch document mag zijn.
Leden van de Ierse regering hebben onlangs vragen gesteld over een mogelijke bedreiging van de Ierse identiteit door Brussel. De heer Ahern heeft daarbij nogmaals onderstreept dat het EU-lidmaatschap van Ierland van wezenlijk belang is voor de welvaart en het economische succes van het land, maar hij heeft zich ook sterk verzet tegen een snelle verschuiving in de richting van een meer federaal - meer gecentraliseerd - Europa, omdat dit veel verder gaat dan de meeste Europeanen momenteel wensen of bereid zijn te aanvaarden.
Gezien het standpunt dat Ierland als land inneemt en overeenkomstig de wensen van mijn kiezers, moet ik dan ook tegen dit Handvest van de grondrechten van de mens stemmen. Ondanks het feit dat het Handvest op dit moment een eenvoudige politieke verklaring is, is er bewijs te over dat het bedoeld is als opmaat voor een Europese constitutie, die meer gewicht zal hebben dan de Ierse constitutie en de wil van het Ierse volk.
Ik heb zeer, zeer beslist tegen het Handvest van de grondrechten gestemd dat ons is voorgelegd.
Ik heb dat in de eerste plaats gedaan om het antidemocratische proces ter discussie te stellen waarvan dit document het resultaat is.
Van het begin tot het einde heeft de opstelling van deze tekst aanleiding gegeven tot een reeks onverwachte, dubieuze beslissingen.
Een dubieuze verrassing van semantische aard stond ons meteen al bij aanvang van het proces te wachten, toen gezocht werd naar een naam voor de instantie waarvan dit Handvest afkomstig is.
Bij de Top van Keulen werd een "Forum" ingesteld, dat zich later zelf heeft uitgeroepen tot "Conventie" . Dat is een erg ongelukkig gekozen benaming, die doet denken aan het jaar 1793 en de terreurdaden die tijdens de Franse Revolutie in naam van een andere Conventie zijn begaan.
Van een onverwachte, dubieuze beslissing kunnen we ook spreken wanneer het gaat over de rol van de nationale parlementen.
De verplichtingen die zijn neergelegd in deze tekst, waarvan de definitieve versie is opgesteld door een ondoorzichtig functionerend presidium, zullen door het Europees Hof van Justitie aan de burgers van onze landen opgelegd worden zonder dat ratificatie door onze nationale parlementen heeft plaatsgevonden, terwijl die toch over een exclusieve bevoegdheid beschikken op het terrein van de mensenrechten!
En wat de afgevaardigden in het Europees Parlement betreft, hun is niet alleen het recht ontzegd amendementen in te dienen naar aanleiding van de tekst van het Handvest, maar tevens een keus opgedrongen tussen aannemen of verwerpen van de resolutie in haar geheel, hetgeen indruist tegen de meest elementaire regels van de democratie.
Onverwacht ­ en zeer verontrustend ­ is tenslotte ook de beslissing een aantal grondrechten uit de tekst weg te laten.
Zo is het zeer elementaire en zeer fundamentele recht van het kind om te leven bij zijn vader en moeder niet in de tekst opgenomen, hoewel daarop nadrukkelijk is aangedrongen door een aantal "Conventieleden" .
Ook het niet minder fundamentele en niet minder fel opgeëiste recht op het vormen van een natie is vervallen.
Iedere verwijzing naar de religieuze erfenis van onze naties is geschrapt, hoewel die erfenis toch uitdrukkelijk genoemd wordt in de meeste grondwettelijke teksten waarop onze nationale rechtsorden gefundeerd zijn, zoals de Franse grondwet, waarin verwezen wordt naar het Opperwezen. In de oorspronkelijke tekst van het Handvest werd dit godsdienstig erfgoed wel genoemd, maar men is met name gezwicht, zo lijkt het, voor de pressie van vertegenwoordigers op het allerhoogste niveau van enkele lidstaten, die op volstrekt irrationele gronden de op zichzelf gerechtvaardigde eis van neutraliteit hebben opgevat als een verbod op iedere religieuze verwijzing op het terrein van de openbare diensten.
Dit soort processen altijd loopt altijd uit op gesjoemel, en dat heeft er uiteindelijk toe geleid dat aan het begrip "godsdienstig erfgoed van Europa" dezelfde waarde is toegekend als aan het concept "vrij ondernemerschap" en de bevordering daarvan...
En het is niet moeilijk te raden welk van beide begrippen de overhand zal krijgen.
De regel van consensus kan in dit soort situaties niet klakkeloos worden toegepast, dat blijkt wel uit de groteske keuzen die van dit beginsel het gevolg kunnen zijn.
Goedbeschouwd heeft de tekst van het Handvest niets wat eigen is aan Europa.
In deze vorm zou het document door ieder land waar ook ter wereld aangenomen kunnen worden.
Het is onvermijdelijk bij dit soort processen: ze monden altijd uit in teksten die noodzakelijkerwijs zijn afgestemd op de grootste gemene deler.
Deze gehele operatie heeft niet alleen een onwettig karakter ­ de Europese Unie heeft immers geen enkele bevoegdheid op het terrein van de mensenrechten ­ maar is ook inhoudelijk gezien eigenlijk nauwelijks van belang, omdat de vrijheden van de burgers in Europa al ruimschoots gegarandeerd worden door de grondwettelijke teksten van onze naties en door het Europees Verdrag tot bescherming van de rechten van de mens en de fundamentele vrijheden.
Een twijfelachtige procedure, uitsluiting op tal van terreinen, onduidelijkheid over de aard van de tekst ­ het is al met al een tamelijk schokkend beeld, waarin de kiemen zichtbaar worden van een nieuw totalitarisme dat zich vormt in het hart van de Europese integratie.
Verslag-Marinho (A5-0313/2000)
Mevrouw de Voorzitter, dit document van de heer Marinho is het begin van het toekomstige Europese strafrecht.
De gepensioneerden zijn voorstanders van een versterking van het strafrecht, niet alleen op nationaal niveau, maar ook op Europees niveau. Criminaliteit is helaas niet meer uitsluitend een zaak van onze staten, maar ook van personen van andere nationaliteiten.
Gepensioneerden en ouderen zijn vaker dan andere groepen het slachtoffer van criminaliteit: niet van grootschalige criminaliteit en het witwassen van geld dat daarvan afkomstig is, dat bestrijden we, maar van de daaruit voortvloeiende kleine criminaliteit die ons het leven zo moeilijk maakt, vooral dat van ouderen.
We hebben ons gisteravond gebogen over vier ontwerpteksten die betrekking hebben op de strijd tegen de georganiseerde misdaad. Over het geheel genomen zijn wij ingenomen met deze teksten, al valt er het nodige af te dingen op de verslagen en de amendementen van het Europees Parlement.
In twee opzichten komen deze teksten met elkaar overeen.
In de eerste plaats vullen ze elkaar aan, omdat ze alle betrekking hebben op uitbreiding van de bevoegdheden van Europol, instelling van een voorlopige eenheid voor justitiële samenwerking, verbetering van de wederzijdse rechtshulp tussen de lidstaten en aanscherping van de voorschriften ter bestrijding van het witwassen van zwart geld, een praktijk die het resultaat of juist de oorzaak is van tal van zeer ernstige delicten of daarin in ieder geval een onmisbare schakel vormt.
In de tweede plaats zijn al deze teksten gebaseerd op initiatieven van lidstaten: ze houden verband ofwel met de derde pijler ofwel met artikel 67 van het EG-Verdrag, terreinen waarop het initiatiefrecht van de Commissie niet exclusief is.
Overigens zou ik wat dit betreft nog willen opmerken dat in de loop van deze vergaderperiode in totaal zeven verslagen behandeld worden die zijn voortgekomen uit nationale initiatieven. Hieruit blijkt wel dat dit systeem, daar waar het van toepassing is, zeer productief kan zijn.
Bovendien leidt het tot een vorm van samenwerking waarin meer respect bestaat voor de nationale belangen, zoals blijkt uit het initiatief van de Franse Republiek inzake de wederzijdse rechtshulp in strafzaken ­ onderwerp van het verslag-Roure ­ waarin een goede balans is gevonden tussen wederzijdse rechtshulp en respect voor de wezenlijke belangen van de lidstaten.
Deze initiatieven hebben wij in grote lijnen gesteund, behalve daar waar de door het Europees Parlement ingediende amendementen de teksten een te sterk federalistisch karakter dreigden te verlenen.
Wij betreuren echter ten zeerste de terugverwijzing naar de commissie van een vijfde tekst, het verslag-Ceyhun over de twee initiatieven van de Franse Republiek die gericht zijn op het terugdringen van illegale immigratie.
De argumenten die het Europees Parlement heeft aangevoerd zijn volstrekt misleidend.
Onze Vergadering wil zich gewoon overal mee bemoeien en heeft simpelweg een afkeer van dit soort besluiten, terwijl die toch de kern vormen van de verantwoordelijkheid die de staten hebben wanneer het gaat om de bescherming van hun volkeren.
Tot het moment waarop het Verdrag van Amsterdam volledig in werking getreden zal zijn, heeft het Europees Parlement gelukkig niet meer dan een raadgevende rol op dit terrein. Maar toch ziet het steeds weer kans een verkeerde invulling te geven aan die rol door de goede besluiten te blokkeren.
Ik heb me dit jaar al uitgesproken over het voorstel tot wijziging van de richtlijn van 1991 betreffende het witwassen van geld.
Nadat het Europees Parlement eerder al de aandacht had gevestigd op de tekortkomingen van deze richtlijn, is de Commissie onlangs met een voorstel gekomen waarin rekening gehouden wordt met de op- en aanmerkingen van het Parlement.
Het gemeenschappelijk standpunt van de Raad is officieel niet bekend.
Het verslag waarover we vandaag debatteren ligt in het verlengde van de afspraken die zijn gemaakt tijdens de Europese Raad van Tampere in oktober 1999 over de bestrijding van het witwassen van geld, een plaag waarmee jaarlijks tussen de 2 en de 5% van het mondiaal bruto binnenlands product gemoeid is.
Het Franse voorzitterschap heeft deze kwestie als een van zijn prioriteiten op de politieke agenda gezet. Door middel van een pakket wetgevende maatregelen tracht het Franse voorzitterschap dan ook een voldoende ruim juridisch kader te scheppen om het misdrijf van het witwassen van geld aan te pakken.
Enerzijds wordt voorgesteld de bevoegdheden van Europol uit te breiden tot het witwassen van geld (verslag-Karamanou), anderzijds wordt een reeks maatregelen aanbevolen om de internationale samenwerking op het terrein van wederzijdse rechtshulp in strafzaken te bevorderen (verslag-Roure).
Beide verslagen zijn vandaag in stemming gebracht, en in beide gevallen heb ik voor gestemd.
Wat het verslag-Marinho betreft, dat heeft betrekking op het in het gemeenschappelijk optreden 98/6399/JBZ in 1998 vastgelegde beginsel van de wederzijdse erkenning van nationale maatregelen gericht op identificatie, opsporing, bevriezing, inbeslagneming en confiscatie van hulpmiddelen en opbrengsten van misdrijven. In het verslag wordt voorgesteld dit beginsel tevens van toepassing te verklaren op besluiten die voorafgaan aan de gerechtelijke procedure, met name om het de bevoegde autoriteiten mogelijk te maken snel te handelen teneinde bewijsmateriaal te verzamelen en eenvoudig over te dragen vermogensbestanddelen in beslag te nemen.
Deze voortvarende maatregelen zijn volstrekt onmisbaar om met succes de strijd te kunnen aanbinden met dit verschijnsel, dat in omvang blijft toenemen en meer en meer een internationaal karakter krijgt.
"Het witwassen van geld is nauw verweven met de georganiseerde criminaliteit.
Witwassen moet worden uitgeroeid waar het zich ook voordoet" (conclusie 51 van de Europese Raad van Tampere).
Ik heb dan ook een stem uitgebracht voor het verslag-Marinho en ik spreek daarmee mijn steun uit voor de inspanningen van het Franse voorzitterschap.
Hoewel wij de strijd tegen het witwassen van geld steunen en de noodzaak ervan inzien dat de betreffende autoriteiten over de vereiste instrumenten voor dit doel kunnen beschikken, kunnen wij niet voor het verslag-Marinho stemmen.
Aangezien dit verslag, net als de verslagen-Karamanou en ­Roure, die vandaag eveneens in stemming worden gebracht, een coördinatie van de nationale strafrechtelijke procedures veronderstelt voor de vaststelling van een strafrechtelijk kader voor het witwassen van geld, zet men onrechtstreeks de stap naar de opbouw van een gemeenschappelijk Europees rechtssysteem met rechtbanken, politie, rechters, jurisprudentie, enzovoort. Deze ontwikkeling kunnen en willen wij niet steunen.
De strijd tegen het witwassen van geld gebeurt in elk geval op verschillende niveaus en in eerste instantie vinden wij de vaststelling van een strafrechtelijk kader op het niveau van de Unie voor dit doel overbodig.
Het is ongetwijfeld zinvol en noodzakelijk het witwassen van geld te bestrijden.
De meningen over de manier waarop dat moet gebeuren lopen echter uiteen.
Zo veroorzaakt de vaststelling van minimumstraffen in dit kaderbesluit elementaire problemen voor de rechtstaat.
De vaststelling van minimumstraffen is strijdig met de goed doordachte nationale systemen die bij de bepaling van de straf een marge bieden.
De straffen moeten onderling worden aangepast, maar niet eenvormig gemaakt.
Tegen de achtergrond van fundamentele overwegingen over rechtstaat en democratie moet het bepalen van de strafmaat als kern van de nationale soevereiniteit aan de lidstaten worden overgelaten.
Ik ben het van harte eens met dit verslag.
In 1999 werden in Tampere al voorstellen gedaan voor een speciale aanpak van de strijd tegen het witwassen van geld.
In het besef dat belasting en douanerechten bij ernstige vormen van criminaliteit steeds vaker een rol spelen, heeft de Europese Raad de lidstaten gevraagd volledige wederzijdse juridische hulp te verlenen bij het onderzoeken en vervolgen van dit soort criminaliteit en te komen tot harmonisatie van het strafrecht en de procedures inzake het witwassen van geld.
Er werd van uitgegaan dat het beginsel van wederzijdse erkenning ook dient te gelden voor rechterlijke bevelen die worden afgegeven vóór het eigenlijke proces, met name voor die bevelen waarmee de bevoegde autoriteiten snel bewijsmateriaal in veiligheid kunnen brengen en beslag kunnen leggen op makkelijk verplaatsbare bezittingen.
Via dit initiatief stelt het Franse voorzitterschap voor om te komen tot het aannemen van een kaderbesluit voor de harmonisatie van het strafrecht en de procedures inzake het witwassen van geld (zoals opsporing, bevriezing en inbeslagneming van geld).
De aanneming van dit verslag en het Franse initiatief zullen ongetwijfeld een hulpmiddel zijn in de strijd tegen de witwaspraktijken.
De grens tussen zaken doen en witteboordencriminaliteit is vaak moeilijk te trekken.
Drugshandel, wapenhandel, illegaal storten van afval, verrassing van consumenten met producten van slechte kwaliteit, bankgeheim en belastingparadijzen leveren ongetwijfeld een bijdrage aan de vaak bepleite economische groei.
Toch gaan ze duidelijk in tegen de belangen van de mensheid en het behoud van ons leefmilieu.
Het recht op eigendom lijkt bijna heilig.
Dat was een eeuw geleden zo, en nadat het wat was teruggedrongen is het nu weer volop terug.
Daarom is alles wat het beter mogelijk maakt om profiteurs van illegale financiële praktijken te onteigenenen een stap vooruit.
Tegelijk wordt dit onderwerp aangegrepen voor versterking van de Europese politiesamenwerking.
Soms lijkt het wel alsof dit doel belangrijker is dan de bestrijding van de witteboordencriminaliteit.
Zo'n samenwerking zou in de praktijk wel eens voornamelijk kunnen worden ingezet voor andere doeleinden dan de bestrijding van het witwassen van geld.
Dat heeft negatieve gevolgen voor de rechten van burgers die zich niet schuldig maken aan deze vorm van criminaliteit.
De beste oplossing is daarom volledige openbaarheid van de boeken van banken en andere ondernemingen en het ontwikkelen van een democratische controle over de economie.
Ik wens mijn socialistische collega, de heer Marinho, geluk met zijn uitstekende verslag over het intensiveren van de strijd tegen het op internationale schaal witwassen van geld en tegen de georganiseerde misdaad.
Criminaliteit is een van de zaken waarover onze kiezers zich veel zorgen maken en een groot aantal van hen vindt dat er maar één plaats is waar misdadigers thuishoren: achter slot en grendel Wij moeten de criminaliteit en de oorzaken ervan hard aanpakken, zodat onze burgers zich overal in Europa, van Manchester tot Madrid, veilig weten en optimaal tegen misdadigers worden beschermd.
Het witwassen van geld voedt de handel in drugs.
De bestaande EU-wetgeving is duidelijk niet voldoende om de stroom geld die elk jaar wereldwijd wordt witgewassen ­ naar verluidt gaat het hier om een bedrag van 590 miljard dollar ­, te stuiten.
Wij zijn het dan ook van harte eens met het initiatief van het Franse voorzitterschap, dat zich richt op de verbetering van de samenwerking tussen nationale autoriteiten die verantwoordelijk zijn voor de aanpak van de witwaspraktijken en het formuleren van uniforme straffen.
Alle lidstaten dienen het witwassen van geld te behandelen als misdrijf waarop een minimumstraf van vier jaar gevangenis staat.
Deze week zal er in het Europees Parlement gestemd worden over nog een aantal andere maatregelen, die genomen worden in het kader van onze aanpak van de internationale misdaad.
Wij zouden graag de bestrijding van de zware internationale misdaad opgenomen zien in het takenpakket van Europol - de Europese eenheid voor samenwerking op het terrein van de politie.
Wij willen ook de juridische barrières opheffen die belemmerend werken op de uitlevering van vermoedelijke misdadigers die worden beschuldigd van witwaspraktijken of andere daaraan gerelateerde overtredingen die betrekking hebben op het illegaal bezit van geld.
Dit is een belangrijk instrument waarmee misdadigers in heel Europa kunnen worden berecht.
Deze verslagen zijn van groot belang als we de interne markt geen vrijmarkt voor criminelen willen laten worden.
Het laatste wat we willen is dat de interne markt een dusdanig karakter heeft dat misdadigers deze markt ongezien via de achterdeur kunnen binnensluipen.
Deze door socialistische europarlementariërs opgestelde maatregelen zijn een belangrijke stap in de bestrijding van de internationale misdaad en ik dring er dan ook sterk bij het Parlement op aan deze verslagen te steunen.
Verslag-Karamanou (A5-0312/2000)
Mevrouw de Voorzitter, ik heb voor het verslag-Karamanou gestemd, dat een ander belangrijk doel in de bestrijding van de criminaliteit verwoordt, namelijk de oprichting van een Europese politiedienst.
Ik begin echter te twijfelen, want een paar dagen geleden zei een gepensioneerde, mevrouw Lucia Boroni, tegen me: "Mijn handtas is gestolen toen ik op straat liep.
Dichtbij zag ik een politieagent staan met "Europees politieagent" op zijn uniformjasje en ik vroeg hem: "Waarom gaat u niet achter die dief aan die mijn tasje heeft gestolen?"
De politieagent antwoordde me: "Maar we hebben het beginsel van niet­inmenging in de nationale bevoegdheden, het subsidiariteitsbeginsel.
De dief was Italiaans, dus een Italiaanse politieagent moet achter hem aan.
Ik ben de toekomstige Europese politieagent."
Ik hoop dat dat geen werkelijkheid wordt!
Wie zal het zeggen!
Alhoewel wij het verslag zullen steunen, hebben wij, Britse conservatieven, met name bedenkingen bij een aantal aspecten van het verslag, te weten: uitbreiding van stemming bij gekwalificeerde meerderheid - wat Europol betreft zal de Raad handelen met een tweederde meerderheid overeenkomstig artikel 6 van het desbetreffende verdrag (artikel 1, lid 1, sub b - amendement 3); centralisatie van de macht van Europol - het Hof van Justitie zal de rechtsbevoegdheid hebben om uitspraak te doen bij een geschil of conflict tussen lidstaten betreffende de interpretatie of toepassing van de Overeenkomst (artikel 1, lid 1, sub d - amendement 5).
Hoewel ik de nauwere samenwerking tussen de politiekorpsen van de lidstaten, zowel onderling als via Europol, toejuich, deel ik de zorgen van de rapporteur over het feit dat Europol tekortschiet in democratische verantwoordingsplicht.
Nu het witwassen van geld overal ter wereld gigantische vormen aanneemt, is het duidelijk dat Europol bij machte moet zijn om deze praktijken de bestrijden, om een Europese strategie te ontwikkelen voor politiële en justitiële samenwerking.
Het is echter van groot belang dat de nationale parlementen en het Europees Parlement toegang hebben tot informatie over de activiteiten van Europol om de politieke verantwoordingsplicht veilig te stellen en ervoor te zorgen dat er een rol is weggelegd voor het Europees Hof, om op die manier de justitiële verantwoordingsplicht te waarborgen.
Verslag-Roure (A5-0314/2000)
Mevrouw de Voorzitter, ik heb voor het verslag-Roure gestemd. Ook dit is een document dat de criminaliteit wil bestrijden door de strafnormen aan te passen.
Wat dat betreft moet ik zeggen dat er afgelopen zaterdag in Curno, waar ik woon, een lange rij ouderen en gepensioneerden voor de bank stond waar ze elke maand hun pensioen komen ophalen.
Een van hen, de laatste in de rij, herkende me en vroeg me: "Waarom staat hier zo' n lange rij?"
Ik heb om inlichtingen gevraagd en haar het volgende antwoord gegeven: "Met de nieuwe normen moeten ze controleren of er geld afkomstig is van illegale activiteiten".
"Dat maakt me niet uit", zei die vrouw, "legaal of illegaal, ik neem mijn pensioengeld toch wel aan".
Ik hoop niet dat de tenuitvoerlegging van dit document zulke gevolgen zal hebben.
De partijen die ik hier vertegenwoordig, de Eusko Alkartasuna en de Esquerra Republicana de Catalunya, staan volledig achter het verslag-Roure over de verbetering van de wederzijdse rechtshulp in strafzaken, in het bijzonder op het gebied van de bestrijding van de georganiseerde criminaliteit, het witwassen van de opbrengst van misdrijven en de financiële criminaliteit.
Wij steunen ook de toekomstige aanneming van een overeenkomst ter vereenvoudiging van de bestrijding van de georganiseerde criminaliteit en het witwassen van geld, evenals de diverse maatregelen die zijn voorgesteld om die doelstellingen te verwezenlijken.
Het idee om een ruimte van vrijheid, veiligheid en rechtvaardigheid in Europa tot stand te brengen is uiteraard een streven dat wij volledig delen.
De strikte beperking van de motieven voor weigering van wederzijdse rechtshulp tot "wezenlijke belangen" die door de lidstaten worden aangevoerd, waardoor de thans geldende begrippen als soevereiniteit, openbare orde en nationale veiligheid terzijde worden geschoven, is volgens ons weliswaar een stap in de goede richting, maar nog niet voldoende.
Met name omdat wij het nog ontoelaatbaar achten dat een lidstaat een "algemeen belang" kan inroepen om justitiële samenwerking in strafzaken te weigeren.
Dit toont eens te meer aan dat de lidstaten nog heel wat moeten leren op het gebied van de gedeelde soevereiniteit.
Als vertegenwoordiger van Basken en Catalanen moet ik er tevens op wijzen dat er wel steeds wordt aangedrongen op samenwerking tussen lidstaten, maar dat daarbij uit het oog wordt verloren dat er in de Europese Unie ook andere politiekorpsen actief zijn die niet onder de staat vallen.
Dit verslag en de Europese ruimte van vrijheid, veiligheid en rechtvaardigheid in het algemeen gaan ervan uit dat de democratie en de rechtsstaat een vanzelfsprekendheid in de Europese Unie zijn.
Aangaande de toekomst van de justitiële samenwerking in de Europese Unie verontrust het mij dan ook zeer dat sommige landen strafrechthervormingen willen invoeren die grenzen aan een schending van de mensenrechten.
Het zal u allen bekend zijn dat de Spaanse regering een strafrechthervorming in gang heeft gezet, waardoor de straffen voor bepaalde soorten misdrijven worden verzwaard.
In deze bijzondere wetgeving worden bijvoorbeeld vrijheidsstraffen van tien jaar ingevoerd voor kinderen vanaf 14 jaar. Om van andere maatregelen maar te zwijgen.
Dames en heren, wij zijn ervan overtuigd dat Europa die door ons zo dikwijls besproken ruimte van vrijheid, veiligheid en rechtvaardigheid tot stand moet brengen.
Wij zijn als eersten bereid onze schouders daaronder te zetten.
Ik wijs echter op de strafrechthervormingen die in diverse landen - bijvoorbeeld in Spanje, waar de Partido Popular aan de macht is - worden ingevoerd nu er een bepaalde conjunctuur hoogtij viert. Deze hervormingen zijn een regelrechte bedreiging voor het Europa van de vrijheden en de democratie.
Ik ben het van harte eens met het verslag van mevrouw Roure over een ander initiatief van het Franse voorzitterschap - het intensiveren van de samenwerking op juridisch gebied, om ervoor te zorgen dat er geen hindernissen worden opgeworpen ter voorkoming van de uitlevering van vermoedelijke misdadigers die worden beschuldigd van witwaspraktijken of andere daaraan gerelateerde overtredingen die betrekking hebben op het illegaal bezit van geld.
In de ontwerpovereenkomst wordt voorgesteld niet toe te staan dat het bankgeheim wordt gebruikt als reden tot weigering van een verzoek van een andere lidstaat om informatie over iemand die wordt verdacht van betrokkenheid bij een financieel misdrijf.
Daarnaast is het de bedoeling dat lidstaten, op verzoek, gedetailleerde informatie geven over alle bankrekeningen van verdachten.
Het doel van het nieuwe verdrag is de lidstaten te verplichten actie te ondernemen bij verdachte transacties.
Verslag-Gebhardt (A5-0317/2000)
Mevrouw de Voorzitter, dit document, waar ik voor heb gestemd, wil stap voor stap en beetje bij beetje een gemeenschappelijke Europese rechter instellen.
Er wordt inderdaad een voorlopig team opgericht dat bestaat uit vertegenwoordigers van de rechters of van de politieofficieren met een rechterlijke functie uit onze vijftien lidstaten.
Ik had echter gehoopt dat in dit team ook vertegenwoordigers van de advocaten uit de vijftien lidstaten zouden worden opgenomen. Het is een goed idee om niet alleen de rechters die rechtspreken, maar ook de advocaten met een lange ervaring op dit terrein een stem te geven, als er een nieuwe juridische instelling moet worden opgericht.
En ik zeg dit niet alleen omdat mijn dochter zojuist met uitstekende cijfers haar opleiding tot advocaat heeft afgesloten.
De onverholen bedoeling van het verslag-Gebhardt om de justitiële samenwerking te institutionaliseren en te supranationaliseren door de oprichting van Eurojust is gestoeld op een problematisch uitgangspunt.
Er is niet één, maar er zijn vijftien verschillende rechtsculturen en vijftien verschillende rechtssystemen in de EU.
De integratie van deze verschillende rechtstradities in de EU-bureaucratie zal leiden tot een elitair en ondoorzichtig systeem, dat evenmin de problemen waarmee de lidstaten geconfronteerd worden, zal kunnen oplossen.
Wij zijn ook sterk gekant tegen de ambitie om van de EU een rechtsstaat te maken door de oprichting van organen waarin "de wetgevende, uitvoerende en rechterlijke macht gelijkwaardig en onafhankelijk naast elkaar bestaan".
Ook in de toekomst dienen de lidstaten als rechtsstaten de kern van de Europese samenwerking te vormen.
Daarom stemmen wij tegen het verslag.
Verslag-Langenhagen (A5-0310/2000)
Mevrouw de Voorzitter, dit is het enige verslag waar ik tegen heb gestemd.
Ik heb "nee" gezegd tegen dit document omdat ik verbaasd was in de toelichting van mevrouw Langenhagen te lezen dat bij de uitvoering van dit programma, dat 665 miljoen euro heeft uitgedeeld, niet de correcte procedures zijn toegepast.
Helaas wordt vermeld dat enkele leden van de commissies die verantwoordelijk waren voor de toewijzing van de Europese onderzoeksgelden in de sectoren jacht en visvangst zelf belangen hadden in deze onderzoeken.
Ik denk daarom dat we veel beter moeten oppassen hoe ons geld voor onderzoeksprojecten wordt uitgegeven.
(De vergadering wordt om 12.52 uur onderbroken en om 15.00 uur hervat)
Turkije (voortzetting)
­ (DE) Mijnheer de Voorzitter, als lid van de gemengde parlementaire commissie EU-Turkije houd ik mij intensief met de toetreding van Turkije bezig.
In het bijzonder wil ik vandaag de nadruk leggen op het verzoek van de heer Morillon om het Europees-Turkse forum van het Parlement in te stellen. Bovendien wil ik de nationale parlementen van onze lidstaten verzoeken een openbaar debat over de toetreding van Turkije te voeren.
Dat is belangrijk voor Turkije, maar in het bijzonder voor de lidstaten zelf en voor onze burgers.
In Helsinki hebben onze regeringen ermee ingestemd Turkije uitzicht op toetreding te geven.
Dat besluit heeft de bevolking verrast. Velen hebben er nog steeds geen begrip voor.
Ook de eigen burgers wordt immers geen discussieforum geboden. Daardoor wordt zonder kennis van zaken en zonder kennis van de achtergronden van het besluit van Helsinki over dit onderwerp gesproken.
Zo ontstaat een anti-houding die de Unie zich, met het oog op de vele Turkse migranten die al bij ons wonen en de groeiende vreemdelingenhaat, niet kan en niet mag veroorloven.
Mijn Turkse collega' s uit het grote Turkse parlement beklagen zich ook over het feit dat klaarblijkelijk niemand van de nationale regeringen of parlementen, maar ook bijna niemand van de Europese instellingen met hen wil praten.
Natuurlijk zijn er informele gesprekken. Officiële contacten zijn er echter bijna niet.
Het lijkt wel of er een soort gentleman' s agreement bestaat dat over de toetreding van Turkije alleen binnenskamers wordt gesproken.
Vanwaar die angst?
Was het besluit van Helsinki dan toch overijld?
De aanvankelijke euforie van de Raad en de Commissie is duidelijk afgenomen.
Op het gebied van de politieke criteria heeft Turkije wel intentieverklaringen afgelegd, maar geen wezenlijke vooruitgang geboekt.
Bijna een jaar na Helsinki is het nu des te belangrijker dat wij het in onze nationale parlementen en met onze burgers over de toetredingsperspectieven van Turkije hebben.
Dat zijn wij zowel Turkije als onze eigen bevolking verschuldigd. Zulk een debat kan wellicht ook bijdragen aan de integratie van de bij ons wonende migranten uit Turkije.
­ (SV) Mijnheer de Voorzitter, als Turkije lid zou zijn van de EU, zou het na Duitsland de lidstaat zijn met de meeste inwoners.
Het zou de eerste lidstaat zijn die geografisch de kloof met Azië overbrugt en een hoofdzakelijk islamitische traditie heeft.
Helaas is het land niet alleen groot, maar democratisch gezien onstabiel.
Al deze factoren tonen aan dat het verzoek van Turkije om toetreding tot de EU een van de belangrijkste kwesties voor de toekomst van de EU is.
Het periodiek verslag van de Commissie over de uitbreiding laat vooruitgang zien, maar ook grote tekortkomingen wat betreft de democratie, de mensenrechten en de behandeling van etnische minderheden zoals de Koerden.
Turkije is nog niet zo ver als men had gehoopt.
Foltering vindt er nog steeds plaats en de militairen spelen een veel te grote politieke rol.
Ook de rol van Turkije op Cyprus is onacceptabel.
Mijn taak is het vertegenwoordigen van de PSE-afgevaardigden in de Commissie begrotingscontrole.
Dan gaat het natuurlijk over de economie.
Uit economisch oogpunt zijn armoede, inflatie en een begrotingstekort algemene problemen, evenals de scheve sociale verdeling van de economische groei.
Op dit gebied zijn structurele hervormingen nodig.
Het verslag-Seppänen gaat over het uitbreiden van de bevoegdheden van de Europese Investeringsbank en het mandaat voor investeringen in Turkije.
Institutioneel gezien is deze kwestie gebaseerd op de douane-unie, waar Turkije al redelijk lang toe behoort.
De douane-unie moet echter versterkt worden met behulp van een speciaal actieprogramma van de Europese Investeringsbank, omdat Turkije, wat de bank betreft, nog niet tot de groep landen behoort die pretoetredingssteun kan krijgen.
We vinden het van groot belang dat de EU via de EIB de ontwikkeling actief steunt, zodat Turkije spoedig een concreet proces kan beginnen om te voldoen aan de criteria van Kopenhagen.
Daarom moet de eis voor democratie en mensenrechten eveneens tot uitdrukking komen in de financieringsactiviteiten van de EIB.
In de praktijk betekent dat de mogelijkheid om tot 2004 leningen te verstrekken aan projecten in Turkije tot een bedrag van 450 miljoen euro.
Turkije komt in verschillende contexten weliswaar reeds in aanmerking voor leningen, maar nu wil de Commissie zich richten op economische groei, met name wat betreft de infrastructuur, om het concurrentievermogen van het land te vergroten.
Ik wil naast het formele aspect een principiële kanttekening maken over de procedure.
Het is een procedure van overleg, maar een medebeslissingsprocedure zou natuurlijk geschikter zijn, omdat deze beslissingen ertoe kunnen leiden dat de begroting aangepast moet worden.
Dit geldt met name in deze fase waarin we stapsgewijs steeds meer middelen van de EIB aanwenden zonder dat we de genomen economische risico's volledig dekken.
Als de EIB leningen verstrekt aan landen buiten de lidstaten, moet er overleg gepleegd worden met het Parlement over de prioriteiten die gesteld moeten worden aan dit onderdeel van de activiteiten van de bank, dat hoofdzakelijk bepaald wordt door het buitenlands beleid.
Het budgettaire probleem is op dit moment dat de marge die overblijft in de reserve van het Garantiefonds, dreigt te verdwijnen.
We breiden de taken van de Investeringsbank uit, maar we verhogen niet in gelijke mate de reserve voor het garanderen van leningen op de EU-begroting. Bovendien hebben we het op ons genomen om 65 % te financieren als een lening niet terugbetaald kan worden.
De resterende Garantiefondsreserve is nu zo laag dat de Unie de EIB wel eens niet langer als instrument dreigt te kunnen gebruiken, indien er nieuwe gebeurtenissen plaatsvinden die dergelijke investeringen nodig maken.
Ondanks deze bezorgdheid stelt de Commissie begrotingscontrole toch voor dat het Parlement het voorstel van de Commissie goedkeurt.
We staan echter achter het kritische standpunt van de rapporteur dat er momenteel een effectieve beoordeling ontbreekt van de leningen die de EIB verstrekt en dat er tekortkomingen zijn wat betreft de openbare en democratische controle op de activiteiten van de bank.
We stemmen toch voor omdat we het belangrijk vinden om bij te dragen aan een meer positieve ontwikkeling op de gebieden waarop Turkije nog steeds tekortschiet, in dit geval met name het economisch gebied.
De heer Morillon heeft een goed verslag geschreven, waarin wordt benadrukt dat godsdienstige bezwaren noch geostrategische overwegingen de toetreding van Turkije bepalen.
Als Turkije wil voldoen aan de criteria van Kopenhagen, moet het niet alleen de grondwet, maar ook zijn politieke en intellectuele inspiratie hervormen.
In West-Europa hebben ideeën over pluralisme en verschillende identiteiten binnen een en dezelfde staat geleid tot de erkenning van rechten op het gebied van cultuur, taal en politiek, en tot decentralisatie.
Turkije dient deze moderne Europese begrippen met betrekking tot diversiteit en het recht op anderszijn over te nemen.
De ideologie van Kemal was modern in 1930, maar is dat niet meer in het jaar 2000.
Vandaar mijn amendementen betreffende de noodzaak tot een politieke oplossing voor de bevolkingsgroep van de Koerden.
Het is onaanvaardbaar dat de Commissie in het document betreffende het toetredingspartnerschap op geen enkele wijze melding heeft gemaakt van de Koerden, ondanks het feit dat zij wel voorkwamen in een serie reguliere verslagen. Bovendien heeft de heer Verheugen hen vanmorgen genoemd.
Ik hoop dat het Parlement en de Raad deze omissie ongedaan zullen maken.
Turkije en de Europese Unie zijn er geen van beide bij gebaat dit onderwerp, de voornaamste oorzaak van de slechte reputatie van Turkije op het gebied van de mensenrechten, met een grote boog te omzeilen. Aan de criteria van Kopenhagen wordt niet voldaan, als er geen oplossing is voor de Koerden.
Ik doe dan ook een beroep op het Parlement om mijn amendementen aan te nemen. De Raad en het Parlement vraag ik duidelijk te stellen dat een oplossing voor de Koerden de sleutel is waarmee de problemen rond de Turkse vervulling van de criteria van Kopenhagen kunnen worden opgelost.
­ (FR) Mijnheer de Voorzitter, mijnheer de voorzitter van de Raad, mijnheer de commissaris, als lid van de delegatie voor de drie landen van de zuidelijke Kaukasus ­ Georgië, Armenië en Azerbeidzjan ­ onderschrijf ik ten volle het verslag van de heer Morillon en in het bijzonder paragraaf 18, waarin de Turkse regering wordt opgeroepen de betrekkingen met de buurlanden in de Kaukasus te verbeteren.
De betrekkingen tussen Turkije en Azerbeidzjan mogen dan wel goed zijn, dat kan bepaald niet gezegd worden van de betrekkingen tussen Turkije en Armenië. De Turkse regering handhaaft haar economische boycot tegen dit land, hetgeen onaanvaardbaar is nu Turkije de status van kandidaat-lidstaat van de Europese Unie heeft verkregen.
Er moet een einde komen aan het geschil over de erkenning van de Armeense genocide, zodat de diplomatieke en economische betrekkingen genormaliseerd kunnen worden. Dat is des te meer van belang daar Turkije een hoofdrol vervult in de plannen voor de aanleg van een oliepijpleiding tussen de Kaspische Zee en de Turkse havenstad Djian aan de Middellandse Zee.
Turkije zal in zijn plannen tevens een plaats moeten inruimen voor het milieuaspect, met name bij de bouw van grote stuwdammen en andere gelijksoortige projecten, die altijd van invloed zijn op de waterhuishouding van de buurlanden.
­ (EL) Mijnheer de Voorzitter, ik wil generaal Morillon van harte gelukwensen met zijn verslag. In de mate waarin de omstandigheden hem dat toelieten, heeft hij hier een evenwicht verslag van weten te maken.
Wij weten allen hoe moeilijk het is om onder dergelijke problematische omstandigheden het hoofd te bieden aan politiek en economisch opportunisme en aan allerlei belangen waarin rechtsprincipes en voorschriften niet meetellen en waarin meestal de methode van twee maten en twee gewichten wordt toegepast.
Daarom heb ik waardering voor de vrijmoedigheid die uit het verslag-Morillon spreekt, ofschoon een wat minder verbloemde formulering van bepaalde paragrafen mijns inziens een duidelijker beeld zou hebben gegeven van de elementen die bij de evaluatie van de Turkse vorderingen in de richting van toetreding een rol spelen. Ik wijs hierbij met name op de conclusie in paragraaf 22 waarin staat dat Turkije niet aan de criteria van Kopenhagen voldoet.
Laten wij niet vergeten dat Turkije herhaaldelijk is veroordeeld vanwege zijn nalatigheden op het gebied van de mensenrechten en de democratische vrijheden, en meer algemeen vanwege zijn internationaal gedrag. Het Europees Parlement heeft bovendien dit land herhaaldelijk uitgenodigd zich te conformeren aan de desbetreffende Europese waarden.
In de overwegingen G en H en de paragrafen 12 en 17 wordt weliswaar uitdrukkelijk verwezen naar de flagrante schendingen van deze waarden door Turkije, en door met name het Turks bezettingsleger op Cyprus - dat Turkije vriendelijk verzocht wordt terug te trekken ­ maar wij hadden er mijns inziens toch beter aan gedaan duidelijk de historische en huidige verantwoordelijkheid aan de kaak te stellen die Turkije draagt voor velerlei problemen. Ik noem hier de absolute onverzettelijkheid van Turkije in de kwestie Cyprus waardoor een uitzichtloze situatie is ontstaan.
Dan zouden wij immers een veel duidelijkere boodschap hebben gestuurd aan de krachten in Turkije die streven naar daadwerkelijke modernisering. Dan zouden wij hen hebben geholpen bij de totstandbrenging van de voor hun Europees streven noodzakelijke voorwaarden en zouden wij eventueel ook degenen over de streep hebben kunnen trekken die nu nog met serieuze argumenten de gefundeerdheid van dit streven betwisten.
­ (EL) Mijnheer de Voorzitter, mijnheer de fungerend voorzitter van de Raad, mijnheer de commissaris, geachte collega' s, zoals de fungerend voorzitter van de Raad vanmorgen al zei, is dit een uiterst actueel debat. Dit valt immers samen met de presentatie door de Commissie van de voortgangsverslagen en van met name het voortgangsverslag voor Turkije en het voorstel voor een partnerschap met dit land.
Dit is de eerste serieuze stap in het toetredingsproces van Turkije. Dit is de eerste stap voor de praktische toepassing daarvan.
Ons inziens moeten wij daar blij mee zijn.
Hoe anders Turkije ook moge zijn dan menig Europees land, Turkije is en blijft een vast bestanddeel van de Europese realiteit.
Het oude antagonisme kan niet zomaar een streep halen door de Turkse aanwezigheid in het leven van de Europese landen.
Als Europa erin slaagt Turkije met heel zijn anderszijn te aanvaarden en welwillend in zijn midden op te nemen, zal het mijns inziens een enorme politieke en culturele sprong naar voren maken.
Dan zal Europa bewijzen dat zijn waarden universeel zijn en niet stoelen op vernietiging van andermans identiteit, maar op samengaan en eerbiediging van andermans opvattingen en identiteit.
Samengaan veronderstelt echter het bestaan van een gemeenschappelijk bodem.
Onze rapporteur heeft in zijn inderdaad uitstekende verslag, waarvoor ik hem van harte bedank, deze gemeenschappelijke bodem onder woorden gebracht en voorgelegd aan Turkije. Deze gemeenschappelijke bodem heet "democratie" .
Democratie veronderstelt vrije meningsuiting en voor allen gelijke mensenrechten en politieke rechten, ongeacht etnische afkomst; democratie betekent vorming van een regering na vrije verkiezingen, en als ik zeg vrije verkiezingen, bedoel ik echte vrije verkiezingen. Echte vrije verkiezingen zijn echter onverenigbaar met het bestaan van autonome machtscentra, zeer zeker wanneer deze machtscentra gelegen zijn in de militaire structuren.
Als er iets is waarvoor wij meer hadden mogen verwachten van het verslag-Morillon, is het wel dit vraagstuk.
Wij hadden misschien met meer duidelijkheid kunnen zeggen dat Turkije nooit een volledig werkende democratie zal zijn, of nooit zal kunnen toetreden, zolang geen korte metten worden gemaakt met deze, zelfs grondwettelijk vastgestelde militaire supermacht.
Democratie is onverenigbaar met geïnstitutionaliseerde politieke functies van de strijdmacht en is natuurlijk ook onverenigbaar met inmenging van het leger in het politieke leven, met of zonder grondwettelijke dekmantel.
Vanzelfsprekend mag men van een democratisch land vredelievend gedrag verlangen jegens zijn buren, zeer zeker wanneer deze buren toekomstige partners zijn.
Daarom wordt terecht het bombardement van Kandakor door de Turkse luchtmacht veroordeeld en wordt de Turkse regering er terecht aan herinnerd dat zij verplicht is zonder voorafgaande voorwaarden de onderhandelingen tussen Turks- en Grieks-Cyprioten te bevorderen.
Wij zijn ongerust over het feit, mijnheer de Voorzitter, dat wij noch van Turkse gezagsdragers noch van Turkse media bemoedigende geluiden in die richting horen.
Veeleer zien wij dat men zich hiertegen afzet. Ik hoop dat Turkije deze zaak nog eens serieus zal bekijken en zal inzien dat het verplichtingen heeft.
Mijnheer de Voorzitter, het is spijtig dat ons debat hier vandaag wordt ontsierd door een klein aantal vijandige amendementen.
Deze zijn ingediend door de TDI, de GUE en anderen.
Ik vind ze ongepast, ondoordacht en onjuist, en bovendien komen ze op het verkeerde moment. Ik vind dit, omdat er in deze amendementen drie woorden worden gebruikt - ''volkerenmoord'', ''moslim'' en ''Aziatisch'' - en wel op een racistische, denigrerende, discriminerende manier, die ertoe leidt dat er onneembare en onterechte hindernissen worden opgeworpen tegen de Turkse toetreding tot te Unie.
Moslims zijn aanhangers van een van de drie godsdiensten waarin Abraham een belangrijke rol speelt.
De islam is de broer van het christendom en het jodendom.
''Aziatisch'' is in deze context een betreurenswaardige racistische term, die zo snel mogelijk dient te verdwijnen.
Wat de volkerenmoord betreft: Turkije is niet verantwoordelijk voor het Armeense bloedbad.
Als we vinden dat Turkije wel verantwoordelijk is, leggen we dan de schuld voor alle misdaden van het Ottomaanse Rijk bij het Turkije van nu?
Het VN-Verdrag van 1948 werd immers niet verruimd om er de Armeense tragedie onder te laten vallen.
Tot het zover is, geloof ik niet dat dit Parlement zich anders dient op te stellen.
Ik juich de voorzichtige vorderingen van Turkije op weg naar toetreding tot de Unie van harte toe en ik steun de Commissie en het verslag-Morillon.
­ (FR) De toetreding van Turkije tot de Europese Unie is meer dan ooit een actuele kwestie.
Ik behoor niet tot diegenen die religieuze motieven aanvoeren om dit vooruitzicht af te wijzen, maar ik vind wel dat deze kwestie meer is dan een simpele formaliteit.
Ik doel dan op de erkenning van de Armeense genocide in 1915.
Nu Frankrijk fungerend voorzitter van de Unie is, heeft de Franse Senaat onlangs eindelijk, tweeënhalf jaar na de Franse Tweede Kamer, die belangrijke stap tot erkenning gezet.
Erkenning van deze genocide betekent echter niet dat het huidige Turkije een barbaars land is.
Integendeel, een land kan er alleen maar beter van worden wanneer het zijn verleden onder ogen durft te zien.
Maar hoe geloofwaardig zou Europa nog zijn in zijn veroordeling van gewelddaden, inclusief genocide, waaraan regeringen overal ter wereld zich schuldig maken, wanneer het Turkije met open armen zou ontvangen en de wandaden uit het verleden zou wegwuiven?
Verder is het ronduit schandelijk en volstrekt onacceptabel dat het Koerdische volk nog steeds niet erkend wordt en nog steeds aan vervolging blootstaat.
Het parlementslid Leyla Zana, aan wie de Sacharovprijs is toegekend, is in 1999 gevangen gezet enkel en alleen omdat ze in het Turkse parlement in het Koerdisch gesproken had, en ze zit nog steeds achter de tralies.
Ons Parlement heeft herhaaldelijk op deze zaken gewezen en er is geen enkele reden om dat nu niet te doen.
­ (SV) Mijnheer de Voorzitter, in paragraaf 17 van het verslag-Morillon wordt vastgesteld dat het Europees Parlement "de Turkse regering ertoe oproept om zijn bezettingstroepen uit Noord-Cyprus terug te trekken".
Ik heb deze formulering zelf geschreven door middel van amendement 72 dat de Commissie buitenlandse zaken, mensenrechten, gemeenschappelijke veiligheid en defensiebeleid op 10 oktober 2000 heeft goedgekeurd.
Ik wil me in het bijzonder richten tot commissaris Verheugen die verantwoordelijk is voor de uitbreiding en tot het Franse voorzitterschap.
Bijna 40 % van Cyprus is bezet door buitenlandse troepen, dat wil zeggen Turkse soldaten.
Nicosia is vandaag de dag, sinds de val van de Berlijnse muur, de enige gesplitste hoofdstad van Europa.
Het eiland van Sint Paulus en Sint Barnabas, Cyprus, is in de geschiedenis nooit eerder gesplitst geweest, maar is dat sinds 26 jaar door een buitenlandse invasie nu wel.
De vier vrijheden van de EU kunnen als gevolg van de tweedeling niet voor heel Cyprus gelden.
Kan Turkije überhaupt met de lidmaatschapsonderhandelingen aanvangen zonder dat de vier vrijheden ook voor Cyprus gelden?
Moet Nicosia niet één stad zijn en Cyprus één land?
Moeten de bezettingstroepen niet weg?
In eerdere toespraken is de genocide in Armenië genoemd.
Die vond slechts 24 jaar voor Hitler en de tweede wereldoorlog plaats, toen Hitler de vernietiging van de joden in gang zette.
Hij verwees indertijd zelf naar deze genocide als een vergeten hoofdstuk uit de geschiedenis.
Turkije moet de waarheid onder ogen zien!
­ (DE) Mijnheer de Voorzitter, dames en heren, de heer Morillon heeft in zijn verslag in overweging D een belangrijke aanwijzing gegeven, waarvan ik geloof dat ze in dit debat een belangrijke rol moet spelen.
Volgens de heer Morillon moet Turkije proberen de Europese Unie niet als een exclusief christelijke club te zien die Turkije wil uitsluiten.
Omgekeerd betekent dit dat de Europese Unie uitdrukkelijk moet zeggen dat wij geen exclusief christelijke club zijn die Turkije op grond van religieuze of cultuurrelativistische argumenten wil, kan of moet uitsluiten.
Wij moeten uitdrukkelijk zeggen dat een staat met voornamelijk islamitische inwoners en een niet-confessionele grondwet, die steunt op vrijheid, gelijkheid en tolerantie, de waarden waarop de Europese Unie zelf is gegrond, een verrijking voor de Europese Unie kan zijn.
De Unie steunt niet op religieuze, maar op waarden die zij aan de Verlichting te danken heeft. Die waarden vinden, geheel onafhankelijk van de religieuze keuze van een mens of een staat en zijn inwoners, ingang in de grondwetten van de lidstaten en, zoals vandaag tijdens het debat over het Handvest van de grondrechten is gebleken, in de visie van de Europese Unie op de grondrechten.
Als democratische rechtstaat, met machtenscheiding en fundamentele waarden zoals wij ze kennen, is Turkije een verrijking voor de Europese Unie.
Uit het verslag van de heer Morillon blijkt echter ook dat Turkije ver van die eisen verwijderd is.
Ik geef toe dat de criteria van Kopenhagen economische criteria zijn. Toch hebben ze betrekking op die punten.
De vraag is in hoeverre tolerantie, democratische rechtstaat, machtenscheiding en inachtneming van machtenscheiding in Turkije werkelijkheid zijn.
Zoals ook uit het verslag van de heer Morillon blijkt, is dat niet in voldoende mate het geval.
De onontbeerlijke vooruitgang is nog niet gemaakt. Turkije moet zich verder inspannen.
­ (EL) Mijnheer de Voorzitter, wij discussiëren niet over de wijze waarop de Europese Unie in Turkije zal worden opgenomen, maar over de wijze waarop Turkije in de Europese Unie zal worden opgenomen, waar ik het persoonlijk roerend mee eens ben.
Mijns inziens geeft het verslag van de heer Morillon de weg aan waarlangs die opneming kan geschieden.
Daarom richt ik mij tot de commissaris en de fungerend voorzitter van de Raad en ik wil hun vragen waarom zij geen inspiratie uit dit verslag putten ­ ze zeggen toch dat zij het er roerend mee eens zijn ­ om de tekst over het partnerschap aan te vullen. Daarin wordt immers met geen woord gerept over de noodzaak van een inhoudelijk debat met Turkije over vraagstukken zoals de Koerden, Cyprus en een vredelievende samenleving, een samenleving zonder bedreiging van de buurlanden van Turkije.
Wat de kwestie van de volkerenmoord op de Armeniërs betreft, ben ik het er roerend mee eens dat deze geen voorwaarde mag zijn voor toetreding.
Hier discussiëren wij echter over datgene wat wij willen zeggen en wat wij ons herinneren.
Turkije zal pas echt een democratisch land worden als het heeft geleerd met zijn verleden om te gaan, zoals het democratisch Duitsland om heeft moeten leren gaan met zijn verleden, en waar wij indertijd ook om hadden gevraagd.
­ (DE) Mijnheer de Voorzitter, ik dank de heer Morillon voor dit verslag. Het geeft blijk van inzicht en is duidelijk.
De heer Morillon maakt duidelijk hoever Turkije nog van de vervulling van de criteria van Kopenhagen verwijderd is. Daarnaast somt hij de bijkomende voorwaarden op waaraan Turkije nog moet voldoen.
Zo hebben we de kwestie Cyprus, de rol van het Turkse leger en in het bijzonder van de nationale veiligheidsraad, waarvan de machtspositie strijdig is met de democratische principes, maar vooral ook de Koerdische kwestie en, niet in de laatste plaats, het zware conflict met Griekenland, dat eveneens op initiatief van Turkije moet worden aangepakt.
De heer Verheugen heeft hier gezegd dat in de eerste plaats de politieke criteria moeten worden vervuld.
U weet allemaal dat onze fractie erg sceptisch tegenover de toekenning van de status van kandidaat-land stond. Het verheugt ons echter dat, nu die status een feit is, Turkije tot hervormingen moet besluiten om aan de voorwaarden van de Europese Unie te voldoen.
Turkije is zelf verantwoordelijk.
Ik denk aan de hoge inflatie, die meer dan 100% bedroeg en vandaag nog meer dan 50% bedraagt. Er is de hoge staatsschuld als gevolg van de overbelasting van de staatsbegroting door militaire uitgaven en door het militaire conflict met de PKK.
Waarnemend minister-president Mesut Yilmaz verwacht dat Turkije al in 2002 aan de criteria van Maastricht zal voldoen. Dat is volgens mij al te optimistisch.
Turkije moet er zich van bewust zijn dat de weg moeilijk is, dat het soevereiniteit moet afstaan en dat het zich moet inspannen.
Wij willen het op die weg begeleiden, het niet hinderen en vooral onze financiële verplichtingen nakomen.
­ (FR) Mijnheer de Voorzitter, mijnheer de voorzitter van de Raad, mijnheer de commissaris, geachte collega' s, ik wil in dit debat het woord voeren in mijn hoedanigheid van rapporteur voor de toetreding van Cyprus.
Nu Turkije en Cyprus beide kandidaat zijn voor toetreding tot de Europese Unie, wordt het allengs duidelijker dat de kwestie-Cyprus een binnenlands politiek probleem aan het worden is.
Commissaris Verheugen heeft bevestigd dat de kwestie-Cyprus een belangrijke rol speelt bij de onderhandelingen die momenteel met Turkije gevoerd worden.
Dat kan ook moeilijk anders, gezien de politieke en militaire invloed van Turkije in het noordelijk deel van Cyprus.
We moeten onze rapporteur, de heer Morillon, er dankbaar voor zijn dat hij de oplossing van de kwestie-Cyprus een van de voorwaarden heeft genoemd voor de toetreding van Turkije.
Niemand, zo schrijft hij, zou begrijpen dat Cyprus in tweeën gedeeld blijft door een muur, waarvan er het afgelopen decennium gelukkig zoveel andere gevallen zijn.
Die anachronistische muur moet inderdaad afgebroken worden, en daarvoor dient Turkije onverwijld de resoluties van de Veiligheidsraad uit te voeren waarin het land opgeroepen wordt zijn bezettingstroepen terug te trekken uit het noordelijk deel van het eiland.
In paragraaf 17 van onze ontwerpresolutie wordt dit verzoek expliciet geformuleerd.
Het is hoog tijd dat Turkije luistert naar de Turks-Cypriotische eilandbewoners, die in grote meerderheid de geschillen uit het verleden willen bijleggen en zich samen met hun Grieks-Cypriotische medeburgers willen aansluiten bij Europa.
Indien Turkije echter voedsel blijft geven aan het streven naar onafhankelijkheid of zelfs annexatie van het niet-erkende regime van Noord-Cyprus, zal dat tot gevolg hebben dat de onderhandelingen mislukken, en daarvoor zal de Turkse regering verantwoordelijk zijn.
Op middellange termijn zou een dergelijke opstelling een onoverkomelijke hindernis zijn voor de toetreding van Turkije.
Aan een van de drie in het verslag-Morillon genoemde voorwaarden, een voorwaarde die door het Europees Parlement zeker overgenomen zal worden, zou in dat geval nog steeds niet zijn voldaan.
Zodra het regime in Ankara inziet dat de status-quo onacceptabel is voor Europa en voor de rest van de wereld, zal er flinke vooruitgang geboekt kunnen worden: de eenheid van het eiland zal hersteld kunnen worden en in de nabije toekomst zal een allesomvattende, rechtvaardige, duurzame regeling tot stand gebracht kunnen worden die in overeenstemming is met het internationale recht.
Mijnheer de Voorzitter, deze resolutie inzake de Turkse vorderingen op de weg naar toetreding tot de EU bevat veel prijzenswaardige elementen. Ik doel hier met name op de oproep aan de Commissie om ter voorbereiding van de toetreding voldoende middelen ter beschikking te stellen.
Maar waar blijft de hartelijke ontvangst van het besluit van Helsinki om Turkije kandidaat-status te verlenen?
Waar is de erkenning in de resolutie van de aanzienlijke inspanningen, en ik citeer hier uit de toelichting bij de resolutie, "de aanzienlijke inspanningen die Turkije heeft geleverd om beter tegemoet te komen aan de vereisten van de Europese Unie" ?
Wat is het eigenlijk jammer dat Turkije niet tijdens het debat over uitbreiding van de EU samen met de andere kandidaat­landen is besproken.
Natuurlijk mogen volkeren van Koerdische oorsprong en andere culturele en linguïstische minderheden niet onderworpen worden aan politieke, economische of andere discriminatie. Natuurlijk moeten zij de mogelijkheid hebben om zich vrijelijk te uiten, maar deze uitingen mogen alleen maar plaatsvinden langs vreedzame weg en zonder intimidatie en terrorisme.
Wij moeten niet vergeten dat het onttrekken van Turkije aan de westerse invloedssfeer een speerpunt van het Sovjetbeleid ten tijde van de Koude Oorlog was. En dat de PKK werd gesteund als instrument om dit beleid gestalte te geven.
Waar in deze resolutie staat de eis dat de vertegenwoordigers van minderheden het geweld moeten afzweren?
Vrede tussen de burgers onderling is een voorwaarde voor investeringen en economische vooruitgang.
Het terrorisme heeft een dergelijke vooruitgang in de weg gestaan.
Wij moeten er ook geen twijfel over laten bestaan dat de oplossing van buitengewoon moeilijke problemen zoals Cyprus, een oplossing die vraagt om de toestemming van alle inwoners van Cyprus, geen stap dichterbij komt wanneer Turkije wordt gefrustreerd in zijn toetredingspogingen.
Per slot van rekening is Turkije, samen met Griekenland en het Verenigd Koninkrijk, een van de borglanden van Cyprus.
Ik bemerk een toenemende zenuwachtigheid in het Parlement waar het gaat om het mogelijke effect van de Turkse toetreding op de Unie.
Daar kan ik tegenover stellen dat er ook een groeiende nervositeit heerst onder de burgers van een groot aantal van de huidige lidstaten over het tempo en de intensiteit van de politieke integratie binnen de EU en de linkse draad in het weefsel van deze ontwikkeling, die steeds duidelijker zichtbaar wordt.
Hoeveel wenselijker en acceptabeler zou het niet zijn om te streven naar een lossere gemeenschap van natiestaten die vrijelijk met elkaar handel drijven en eensgezind optreden op een beperkt aantal politieke terreinen en hoeveel makkelijker zou het dan niet zijn om een land als Turkije in zo'n stelsel een plaats te geven.
­ (EL) Mijnheer de Voorzitter, wij kunnen onmogelijk voor het verslag-Morillon stemmen. Wij zijn er namelijk diep van overtuigd dat, in tegenstelling tot hetgeen velen ­ ook in Turkije ­ beweren en hopen, het toetredingsproces geen verbetering zal brengen in de levensstandaard van de volkeren.
Integendeel, deze zal dalen.
Wat het feitelijke doel is van de ontwerpresolutie blijkt zonder meer uit de verwijzingen naar het bruto binnenlands product van Turkije, naar het belangrijke deel van de Turkse handel dat voor rekening van de Europese Unie komt, naar de liberale economische hervormingen, waarmee de belangen van het volk worden geschaad, en naar de voorschriften ter versterking van de vrije markt die onlangs door het Turks parlement, op aandringen van het Internationaal Monetair Fonds, zijn aangenomen.
Een teken aan de wand is tevens de vreugde die in de resolutie tot uiting komt over de intentie van Turkije om militair potentieel ter beschikking te stellen in het kader van het gemeenschappelijk veiligheids- en defensiebeleid.
Met andere woorden, Turkije zal nog sterker worden onderworpen aan de economische, politieke en militaire doelstellingen van het grootkapitaal in de Europese Unie.
Wij ontkennen absoluut niet dat er ook goede opmerkingen in de resolutie staan. Ik denk bijvoorbeeld aan de verwijzing naar de mensenrechten, ofschoon men hier trucs van het Turks regime laat doorgaan voor vooruitgang en het feit negeert dat er nog 10.000 à 15.000 politieke gevangenen zijn in Turkije.
Ook denk ik aan de verwijzing naar de kwestie Cyprus, naar het verzoek tot terugtrekking van het Turks bezettingsleger, naar de noodzaak van eerbiediging van de uitspraken van het Europees Hof, zoals in de zaak Loïzidou, naar de noodzaak van een politieke oplossing voor de Koerdische kwestie en naar de bombardementen van Irak.
Wij vrezen echter dat het hierbij voor de zoveelste keer om vrome wensen gaat.
Waarom staan al deze dingen namelijk niet in het verslag van de Europese Commissie?
Voor ons blijft het hoofdvraagstuk overeind: in tegenstelling tot hetgeen menigeen beweert, heeft Turkije met de in 1995 besloten douane-unie en de in 1999 verkregen status van kandidaat-land voor toetreding het leven van zijn bevolking niet kunnen verbeteren.
Ik ben ervan overtuigd dat met het toetredingsproces en de uiteindelijke toetreding de burgers hun levenstandaard zullen zien dalen, vooral op economisch en sociaal vlak.
Ik ben er tevens van overtuigd dat de financiering van de toetreding, in welke vorm dan ook, gebruikt zal worden om de repressieve mechanismen te versterken en het huidig regime aan te sporen tot voortzetting van zijn beleid.
Wij weigeren bovendien de heersende kringen in de Europese Unie de rol toe te kennen van verdediger van de mensenrechten. Hun daden tot nu toe getuigen eerder van het tegendeel.
Daarom wensen wij, gedreven door gevoelens van solidariteit met het Turkse volk, ons te verzetten tegen toetreding. Met andere woorden, wij zijn tegen de verslagen waarin hiervoor een lans wordt gebroken.
Mijnheer de Voorzitter, geachte afgevaardigden, mijnheer de commissaris, zoals verschillende afgevaardigden vandaag al hebben benadrukt hebben we een lange en moeilijke weg te gaan naar de toetreding van Turkije tot de Europese Unie.
Verschillende sprekers hebben hun zorgen geuit over de eerbiediging van de mensenrechten, de situatie van de minderheden - met name van de Koerden -, de rol van het leger in de politiek, het rechtssysteem en de doodstraf.
Dat zijn allemaal zeer ernstige zaken, en wij delen deze zorgen dan ook volledig, zoals overigens ook duidelijk blijkt uit het laatste jaarverslag van de Commissie.
Aan de andere kant geloof ik dat we niet een al te somber beeld van de situatie moeten schetsen.
Er zijn vorderingen gemaakt, er zijn bemoedigende signalen zichtbaar.
De regering heeft een hele serie hervormingen aangekondigd en president Sezer heeft aangekondigd zich persoonlijk te zullen inzetten voor het moderniseringsproces van zijn land.
Mijns inziens moeten we de Turkse overheid dan ook aanmoedigen alles in het werk te stellen om te voldoen aan de politieke criteria van Kopenhagen - dat is en blijft een absolute noodzaak.
Tegelijkertijd dienen we erop toe te zien dat de aangekondigde maatregelen ook werkelijk uitgevoerd worden.
Ik geloof dat het verslag van de heer Morillon precies dit evenwicht aanbeveelt.
De strategie die in december van het vorig jaar in Helsinki is vastgesteld, heeft een nieuwe wending gegeven aan de betrekkingen tussen de Europese Unie en Turkije.
Op basis van die evenwichtige benadering moeten we zonder aarzeling doorgaan op de weg die leidt tot meer toenadering tussen de Unie en Turkije.
Afsluitend zeg ik dan ook: laten we veeleisend blijven, laten we waakzaam blijven, laten we onze voorwaarden duidelijk kenbaar maken, maar laten we het ook weer niet overdrijven.
Mijnheer de Voorzitter, aan het einde van dit debat wil ik erop wijzen dat er uiteraard een verband bestaat tussen, enerzijds, het verslag van de Commissie over de al dan niet geboekte vooruitgang in Turkije, en, anderzijds, het toetredingspartnerschap.
Verschillende sprekers leverden kritiek op het feit dat de Commissie bepaalde problemen niet heeft vermeld.
Ik kan alleen veronderstellen dat die sprekers het verslag niet hebben gelezen. Alle hier genoemde problemen die door de Commissie niet zouden zijn vermeld, worden in het verslag behandeld.
Het is ook niet zo dat de Koerdische kwestie niet bij naam wordt genoemd.
Waar het om de Koerdische taal, cultuur, dorpen of partijen gaat, wordt uiteraard het woord Koerdisch gebruikt.
Wie zegt dat het woord of begrip Koerdisch niet voorkomt, heeft duidelijk het verslag niet gelezen.
Hier wordt de indruk gewekt dat het verslag 2000 op het gebied van terminologie van het verslag 1999 afwijkt.
Dat is niet het geval.
Nieuw is het toetredingspartnerschap. Dat toetredingspartnerschap omvat een zeer belangrijke bepaling, namelijk dat het kandidaat-land zich met alle onderwerpen moet bezighouden die in het verslag over de vorderingen worden behandeld.
Er is dus een verband.
Het toetredingspartnerschap is een zeer evenwichtig document, dat op de conclusies van Helsinki steunt.
Ik moet er het Parlement op wijzen dat sommige sprekers klaarblijkelijk ten onrechte de indruk hebben dat het toetredingspartnerschap al werkelijkheid is.
Het gaat om een voorstel. Ik kan u vandaag niet zeggen of dit project ooit meer zal worden dan een voorstel, vooral niet als het Parlement ingaat op bepaalde voorstellen die hier vanochtend en vanmiddag zijn gedaan.
Het is niet aan mij het Parlement raad te geven of te bekritiseren. Ik doe dat ook niet.
Ik moet u alleen wijzen op de gevolgen die bepaalde besluiten kunnen hebben.
Als u het in samenhang met de toetreding tot de Europese Unie over de Armeense kwestie hebt ­ ik herhaal: de Armeense kwestie in samenhang met de toetreding tot de Europese Unie -, dan zal het project waarover wij het vandaag hebben, niet van start gaan.
Ook als de conclusies van Helsinki met betrekking tot de oplossing van de kwestie-Cyprus op de hier door enkele sprekers gewenste wijze worden gewijzigd, als meer bepaald de oplossing van de kwestie-Cyprus als voorwaarde voor toetreding wordt gesteld, zal het project mislukken.
Wij hebben die voorwaarde in het voorbije jaar met ruime instemming van het Europees Parlement laten vallen.
Van Turkije kunnen wij alleen verlangen dat het op serieuze wijze alles in het werk stelt om tot een oplossing te komen.
Wij mogen echter nooit vergeten dat er in de zoektocht naar een oplossing voor dit probleem twee partijen zijn.
Daarom kan van Turkije niet meer worden verlangd dan ernstige, constructieve en geloofwaardige inspanningen. De oplossing kunt u alleen verwachten van hen die zich gezamenlijk de oplossing van het probleem ten doel hebben gesteld.
Tenslotte moet ik er nog eenmaal op wijzen dat wij Turkije met de Helsinki-strategie een aanbod hebben gedaan.
Nu gaat het erom de eerste stap van die Helsinki-strategie te realiseren. Ik vind het oneerlijk die strategie te behandelen alsof ze nu al is mislukt, ook al is zelfs de eerste stap nog niet gedaan.
Het gaat er nu om die eerste stap te ondernemen. Als leden van het Europees Parlement moet u beslissen of wij die eerste stap kunnen doen of niet.
Het debat is gesloten.
De stemming vindt morgen om 11.30 uur plaats.
Euro-mediterrane conferenties te Marseille
Aan de orde zijn de mondelinge vragen aan de Raad (B5-0551/2000) en de Commissie (B5­0552/2000) van de heer Brok, namens de Commissie buitenlandse zaken, mensenrechten, gemeenschappelijke veiligheid en defensiebeleid, over de Euro-mediterrane conferenties in november 2000 te Marseille.
Degene die de vragen heeft ingediend - de heer Brok - zou normaal gesproken het eerst het woord krijgen, maar hij is in vergadering met de Voorzitter en komt zo.
Omdat wij zo krap in onze tijd zitten, zou ik de heer Moscovici willen vragen antwoord te geven op de vraag voordat deze formeel wordt gesteld, want hij kent de inhoud ervan.
Mijnheer de Voorzitter, heren commissarissen, geachte afgevaardigden, ik zal inderdaad antwoord geven voordat de heer Brok is teruggekeerd van zijn vergadering met de Voorzitter, omdat ik straks zelf ook nog een vergadering met haar zal hebben.
We hebben ons nu eenmaal te houden aan een zeer volle agenda.
Ik dank commissievoorzitter Brok voor het feit dat hij me de gelegenheid heeft gegeven hier de stand van zaken met betrekking tot het mediterrane beleid van de Unie toe te lichten. Zoals u weet staat namelijk de vierde, in Marseille te houden Conferentie van Euro-mediterrane ministers van Buitenlandse Zaken voor de deur.
U weet dat het Franse voorzitterschap zeer veel waarde hecht aan versterking van de mediterrane pijler binnen de buitenlandse betrekkingen van de Unie, een onderwerp dat het afgelopen halfjaar ook een van onze beleidsprioriteiten is geweest.
Dat is ook de reden waarom we erop aangedrongen hebben dat de balans opgemaakt zou worden van de eerste vijf jaar van de tenuitvoerlegging van het proces van Barcelona; op basis daarvan kunnen we in Marseille immers de noodzakelijke richtsnoeren vaststellen.
Overigens heeft commissaris Patten, die ik hier begroet, in zijn mededeling "Nieuwe kansen voor het proces van Barcelona" in dit verband een aantal interessante gedachten naar voren gebracht.
De heer Brok heeft verwezen naar de in juni in Feira aangenomen gemeenschappelijke strategie voor het Middellandse-Zeegebied.
Die strategie vormt een belangrijke en nuttige aanvulling, zeker, maar ­ en in dit opzicht verschilt ze van het Euro-mediterrane partnerschap, dat de vijftien lidstaten en twaalf landen in het zuidelijk Middellandse-Zeegebied omvat ­ ze is vooral een soort hulpmiddel ter vergroting van de interne discipline binnen de Unie, waarmee de samenhang en de coördinatie versterkt kunnen worden tussen alle communautaire instrumenten en nationale beleidsmaatregelen die op het Middellandse-Zeegebied gericht zijn.
Het voorzitterschap heeft ten aanzien van de tenuitvoerlegging van deze gemeenschappelijke strategie reeds een aantal prioriteiten vastgesteld, die in september jongstleden aan de Raad van ministers zijn voorgelegd.
Het voorzitterschap heeft zich in het bijzonder ingezet om de terreinen te bepalen waarop de Unie en haar partners in het Zuiden hun inspanningen zouden moeten richten met het oog op een herstart van het proces van Barcelona. Daarbij gaat het met name om verdieping van de dialoog op politiek en economisch terrein, vergroting van de doeltreffendheid van de communautaire steun, invoering van subregionale samenwerkingsvormen, versterking van de Zuid-Zuidas en uitbreiding van het aantal initiatieven op het terrein van justitie en binnenlandse zaken.
Het proces van Barcelona weer op gang brengen: dat is tevens onze doelstelling voor de Conferentie van Marseille.
Het voorzitterschap gaat ervan uit tijdens deze tweedaagse bijeenkomst met ieders hulp dit proces nieuw leven in te kunnen blazen.
Het lijkt me overbodig om hier in detail in te gaan op de politieke context waarin deze Conferentie plaatsvindt, maar ik ben echt de mening toegedaan dat in het licht van de huidige problemen in het Midden-Oosten deze Euro-mediterrane dialoog meer dan ooit noodzakelijk is.
Het is dan ook niet vanwege de problematische situatie in het Midden-Oosten dat de verwachtingen van de Conferentie van Marseille naar beneden moeten worden bijgesteld.
Natuurlijk beweer ik niet dat de huidige context geen enkel effect zal hebben op deze bijeenkomst.
Ik denk dan met name aan het Handvest van vrede en stabiliteit, dat aanleiding is geweest tot felle discussies tussen de 27 partners en dat waarschijnlijk pas aangenomen zal kunnen worden wanneer de rust in de regio is wedergekeerd.
De heer Brok ­ hij is inmiddels ook aanwezig ­ heeft juist bij deze vertragingen in de onderhandelingen de nodige vraagtekens geplaatst.
Maar gaat het wel om vertragingen?
Het lijdt geen twijfel dat het een lange en soms gevoelige discussie is ­ ik zou zelfs zeggen: dat is normaal, zeker gezien de politieke situatie in het Midden-Oosten.
Het belangrijkste is mijns inziens dat we de werkzaamheden voortzetten en dat het project niet afgeblazen wordt.
Ten aanzien van dit Handvest geloof ik dat de 27 partners vastbesloten zijn deze tekst aan te nemen zodra de omstandigheden dat toelaten.
Laten we niet vergeten dat het proces van Barcelona slechts vijf jaar oud is.
En toen we in 1995 het partnerschap instelden, waren we ons terdege bewust van de lange weg die we te gaan hadden.
Het was bepaald niet vanzelfsprekend 27 zo sterk van elkaar verschillende partners van de ene dag op de andere samen te brengen in het toch wat ongebruikelijke samenwerkingsverband van het proces van Barcelona, zeker ook gezien de op zijn zachtst gezegd vaak gespannen politieke context.
En toch zijn we erin geslaagd de dialoog in stand te houden, ook op zulke gevoelige terreinen als stabiliteit, terrorisme, emigratie en mensenrechten.
U kunt er zeker van zijn dat we van plan zijn op deze weg door te gaan.
Deze samenwerking op het terrein van politiek en veiligheid, ook wel de "eerste component" van Barcelona genoemd, is van wezenlijk belang, al beseffen we dat het hier om de gevoeligste kwesties gaat die de meeste tijd vragen.
Maar we moeten ook de andere componenten van Barcelona niet vergeten: de economische en financiële component enerzijds en de sociale, culturele en humanitaire component anderzijds.
Dit brengt me ertoe een fundamenteel beginsel van het mediterrane beleid van de Unie te benadrukken, en daarmee geef ik tevens rechtstreeks antwoord op de vraag van de heer Brok.
Ik doel hier op de samenhang en het evenwicht tussen de lijnen waarlangs de drie genoemde componenten zich parallel ontwikkelen. Die samenhang vormt de basis van de doelstellingen en het unieke karakter van het proces van Barcelona; die samenhang moeten we dan ook handhaven.
En het mag dan waar zijn dat de economische component, hoe traag die zich ook ontwikkelt, het beste functioneert, het belangrijkste is dat we die samenhang niet uit het oog verliezen. Zonder die samenhang zou het proces van Barcelona gedegradeerd worden tot een gewone ontwikkeling naar een nieuwe vrijhandelszone, waarin van een politieke of humanitaire visie voor de lange termijn geen sprake is.
En dat zou jammer zijn, want onze mediterrane partners zijn onze naaste buren, met wie we heel wat gemeen hebben: een erfgoed, een verleden, een cultuur, allerlei contacten en belangen.
En - de heer Brok heeft er al op gewezen - er staat ons een aantal uitdagingen te wachten op het terrein van racisme, onverdraagzaamheid en vreemdelingenhaat waartegen we gezamenlijk ten strijde moeten trekken.
Er liggen ook tal van mogelijkheden tot samenwerking op het terrein van de bestrijding van illegale handel, in welke vorm dan ook, en op terreinen als migratie en versterking van de rechtsstaat.
Wij Europeanen kunnen ons laten voorstaan op de nodige ervaring in dit verband.
Het is ook in ons belang onze partners te begeleiden bij de structurele markthervormingen, die moeten leiden tot een hoger economisch peil en meer concurrentie.
De impuls die we in Marseille aan het proces willen geven zal dus gebaseerd moeten zijn op alle politieke en economische componenten van het proces, die, ik zeg het nog maar eens, elkaar aanvullen en onlosmakelijk met elkaar verbonden zijn.
Het is waar dat Barcelona een ambitieus proces is, een ambitieus partnerschap dat vraagt om middelen die toegesneden zijn op de doelstellingen waarop het gericht is.
De heer Brok roert ook het punt van de financiële middelen aan.
Uiteraard zijn die nooit toereikend.
In het licht van de omvang van de uitdagingen en de ernst van de behoeften van de zuidelijke landen zullen de middelen die de Unie beschikbaar stelt altijd ontoereikend lijken, temeer daar de externe verplichtingen van de Unie de afgelopen jaren buitensporig zijn toegenomen.
Zoals u weet is dit punt herhaaldelijk onderwerp van gesprek geweest in de Raad en ik meen te mogen zeggen dat het ook de kern is van de hervorming die op initiatief van commissaris Patten in gang is gezet.
Dit alles neemt niet weg dat de Raad zich met name sinds 1995 heeft ingespannen het Middellandse-Zeegebied ruimere middelen toe te kennen die meer in overeenstemming zijn met de doelstellingen van het partnerschap.
Reeds in 1995 heeft het Franse voorzitterschap zich hiervoor ingezet, met name tijdens de Europese Raad van Cannes, waar we erin geslaagd zijn de voor het mediterrane beleid toegekende middelen meer in evenwicht te brengen met de middelen die worden toegekend aan de landen van Midden- en Oost-Europa.
Met die gedachte in het achterhoofd is het programma MEDA I van start gegaan, waarvan de vastleggingskredieten voor de periode 1995-1999 3,4 miljard euro beliepen.
Thans dient het meerjarenbedrag voor de periode 2000-2006 vastgelegd te worden, en ik kan alleen maar hopen ­ cijfers kan ik in dit stadium nog niet geven ­ dat het toereikend zal zijn om de doelstellingen van het mediterrane beleid van de Unie te realiseren.
U weet dat we momenteel ons best doen om de vijftien lidstaten op één lijn te brengen, desnoods door op korte termijn een extra bijeenkomst van de Raad in Marseille te houden.
Op dit moment hebben we al overeenstemming bereikt over de financiële bepalingen van de MEDA II-verordening.
Mijns inziens zullen we in de toekomst kunnen beschikken over een doeltreffender, sneller, zichtbaarder en over het geheel genomen geloofwaardiger instrument.
Het beheer van het programma zal vereenvoudigd worden en de afhandeling van de terug- en uitbetalingen zal versneld worden.
Verder zijn er natuurlijk nog de leningen van de EIB, die van wezenlijk belang zijn voor de ontwikkeling van onze partnerlanden en in het bijzonder voor de grote infrastructuurprojecten.
Mijns inziens zullen we met een mandaat van een paar miljard euro voor het Middellandse-Zeegebied voor de periode 2000-2007 in staat zijn aan de verwachtingen van onze zuidelijke partners te voldoen in de komende jaren, hetgeen ook een absolute noodzaak is.
Nu, aan de vooravond van de Conferentie van Marseille, zou het Franse voorzitterschap natuurlijk graag zien dat deze mediterrane prioriteit van de Unie bevestigd wordt, inclusief de financiële aspecten ervan.
In feite gaat het niet meer uitsluitend, zoals in 1995, om het bereiken van een evenwicht tussen deze prioriteit en de steun aan Oost-Europa, maar ook om een voorbereiding op de toekomstige uitbreiding van de Unie.
We moeten niet vergeten dat Barcelona, zoals alle onderwerpen op het terrein van de buitenlandse betrekkingen van de Unie, uit de aard der zaak deel uitmaakt van het acquis communautaire. Het zou dan ook goed zijn dat de kandidaat-lidstaten de mediterrane landen gaan beschouwen als begunstigde partners, want het zijn de begunstigde partners van ons gezamenlijk Europa.
Dat is een grote uitdaging voor het Europa van de toekomst, waarvan het zwaartepunt zich naar het Oosten van het continent zal verplaatsen zonder dat het Zuiden daarvan nadelige gevolgen mag ondervinden.
Het lijkt ons een reden te meer om het belang van het mediterrane beleid van de Unie te onderstrepen: de Unie wil immers overal ter wereld een rol van betekenis kunnen spelen, en het Middellandse-Zeegebied is en blijft voor haar dan ook een "verbindende zee" , oftewel, in het Latijn, een "mare nostrum" .
­ (DE) Mijnheer de Voorzitter, de kracht van de voorzitter van de Raad blijkt uit het feit dat hij vragen heeft beantwoord die ik helemaal nog niet heb gesteld.
Ik dank het Franse voorzitterschap van de Raad dat het probeert het Barcelona-proces een nieuw elan te geven.
Dit is inderdaad een buitengewoon belangrijke aangelegenheid. Ik zeg dat als iemand die uit Midden-Europa komt.
In Midden-Europa moeten wij erkennen dat het debat over het Barcelona-proces in ons gemeenschappelijk belang is, zoals wij de Zuid-Europeanen verzoeken te begrijpen dat ook de uitbreiding met Midden- en Oost-Europese staten in ons gemeenschappelijk belang is.
Als wij dat inzien en in praktijk brengen, zijn wij op de goede weg.
Het gaat erom in ons gemeenschappelijk belang aan de ene kant de Europese Unie uit te breiden en aan de andere kant goede buren te krijgen.
De Europese Unie wil daarvoor de nodige begrotingsmiddelen beschikbaar stellen.
Wij vragen ons natuurlijk af hoe het proces verder moet worden gefinancierd, in het kader van de huidige financiële vooruitzichten en rekening houdend met het Balkanbeleid. Mettertijd groeit immers de twijfel of wij dat op lange termijn kunnen volhouden.
Wij hopen natuurlijk dat het concept van de heer Patten slaagt en dat de Commissie deze projecten sneller kan uitvoeren dan in het verleden het geval was.
Buitengewoon belangrijk is dat wij de voordelen van het Barcelona-proces inzien. Op die manier kan immers ook in die landen met onze hulp de onontbeerlijke economische en sociale ontwikkeling op gang worden gebracht om de mensen in die regio' s vooruitzichten te geven.
Dat helpt ook emigratie voorkomen.
Op termijn mag het in het gehele Middellandse-Zeegebied ­ net als in de Europese Unie ­ niet gebeuren dat mensen uit sociale noodzaak moeten emigreren. Die wens moet het gevolg zijn van andere overwegingen.
Wij moeten daaraan een bijdrage leveren.
Als er zulke economische en sociale perspectieven zijn, is daarmee in die landen ook een belangrijke voorwaarde voor de eerbiediging van de mensenrechten en de democratisering vervuld.
Voor ons veiligheidsbeleid is dat alles natuurlijk zeer belangrijk.
Het gaat niet alleen om meer handel en verkeer, maar grotendeels om onze veiligheid. Dat moeten wij onze burgers duidelijk maken om hen dat te doen aanvaarden.
Vreemdelingenhaat, staats- en ander terrorisme hebben daar ook mee te maken. Ik hoop dat het mogelijk is orde op zaken te stellen.
Ik denk ook aan de situatie in sommige Noord-Afrikaanse staten waarover wij ons in het verleden grote zorgen hebben gemaakt en die ons ook nu nog verontrust. Ik hoop dat wij erin slagen alle Noord-Afrikaanse landen bij het proces te betrekken.
Uit de huidige situatie in het Nabije Oosten blijkt steeds duidelijker welke maatregelen in het kader van het communautaire beleid en van de samenwerking nodig zijn.
Ik maak van deze gelegenheid gebruik om de hoop uit te spreken dat geen van beide partners die momenteel in het Nabije Oosten in een conflict verwikkeld zijn, deze week een eenzijdige stap doet die het buitengewoon moeilijk zou maken in de volgende weken naar de onderhandelingstafel terug te keren.
Wij moeten proberen ertoe bij te dragen de mensen in Palestina een kans op een eigen ontwikkeling, toekomst en staat te geven. Dat moet door een akkoord met Israël en op basis van garanties voor de staat Israël gebeuren.
Ik hoop dat de Europese Unie in Marseille zal besluiten het Middellandse-Zeeproces verder te bevorderen. Ik hoop ook dat wij samen zullen kunnen zorgen voor wat de heer Moscovici terecht mare nostrum heeft genoemd.
Het gaat om de Middellandse Zee, aan de oevers waarvan de drie grote monotheïstische godsdiensten zijn ontstaan waarvan er nu twee in een conflict verwikkeld zijn.
Wij moeten ook op die zeer fundamentele basis opnieuw met elkaar in gesprek kunnen komen.
De Europese Unie heeft hier een belangrijke rol te spelen. De staten en de mensen in die regio' s wachten immers op de politieke invloed van de Europese Unie, die daar evenwicht en geloofwaardigheid kan brengen.
Ik hoop dat het feit dat daar wordt verwacht dat wij invloed uitoefenen en onze rol spelen, ertoe zal bijdragen dat daarvan in Marseille werk wordt gemaakt en dat wij met de nodige geloofwaardigheid aan de vrede in die regio en aan onze eigen stabiliteit kunnen bijdragen.
Mijnheer de Voorzitter, er is zoals u weet een Engels gezegde dat luidt: een show zonder ster is als een opvoering van Hamlet zonder eerste doodgraver.
Tijdens de tijdelijke, maar geheel begrijpelijke, afwezigheid van mijn geachte vriend aan het begin van dit debat, kwam ik even in de verleiding om te zeggen dat dit een Hamlet zonder prins zou gaan worden, maar het doet mij deugd dat hij inmiddels in ons midden is gearriveerd, zodat hij met zijn grote wijsheid en grote dosis gezond verstand een bijdrage kan leveren aan dit zeer belangrijke debat, dat plaatsvindt op het initiatief van het geachte lid zelf.
Zoals de minister even hiervoor al zei: de Euro-mediterrane conferentie in Marseille van deze week vindt plaats tegen de achtergrond van de aanhoudende crisis in het vredesproces in het Midden-Oosten.
Wij hoopten allemaal dat de situatie zich inmiddels zou hebben verbeterd, en dat was ook bijna gelukt.
Velen van ons waren opgetogen, verbaasd zelfs, door de mate van vooruitgang die afgelopen zomer in Camp David leek te worden geboekt en we waren vol lof over alles wat president Clinton en zijn regering hadden gedaan om het proces weer vlot te trekken.
We waren er zo vlakbij en dat maakt de problemen, de tragedie van de afgelopen weken, des te triester.
De persberichten van vanmorgen en vanmiddag laten nog altijd een verre van gunstig beeld zien.
De problemen van nu zouden voor ons aanleiding moeten zijn om onze inspanningen ter bevordering van de samenwerking in Euro-mediterraan kader te verdubbelen.
Niemand zal proberen te ontkennen dat er een verband bestaat tussen het Barcelona-proces en het vredesproces in het Midden-Oosten.
De doorbraak in de Euro-mediterrane relaties in Barcelona werd deels mogelijk gemaakt door de doorbraak in Madrid en vervolgens door de akkoorden van Oslo.
Het is ook waar dat het Barcelona-proces is vertraagd door tegenslagen in de aanloop naar het vredesproces.
Dat is een feit waar wij helaas mee moeten leven.
We moeten echter niet vergeten dat er in het Barcelona-proces de afgelopen vijf jaar wel vorderingen zijn geboekt, en dat ondanks alle problemen in het Midden-Oosten.
Eén ding is overduidelijk.
We mogen het Barcelona-proces niet opofferen aan het vredesproces in het Midden-Oosten.
Barcelona heeft zijn eigen kracht.
Het heeft zijn eigen doelstellingen, die geheel en al overeind blijven.
Wij hebben er allemaal belang bij om deze week in Marseille veerkracht en ambitie aan de dag te leggen.
De Commissie weet zich gesterkt door de over het algemeen positieve reactie op onze voorstellen om het Barcelona-proces nieuw leven in te blazen, zowel in de Europese Unie als onder de mediterrane partners.
Misschien mag ik een korte toelichting geven op paar hoofdelementen uit de strategische aanpak die wij hebben voorgesteld en die naar ik hoop in Marseille in goede aarde zal vallen.
Ten eerste is er het versnellen van de onderhandelingen over en de ratificatie van de associatie-overeenkomsten.
Allereerst met Egypte, maar ook met Algerije, Syrië en Libanon.
Wij hebben onze onderhandelingen met Egypte bijna 18 maanden geleden afgesloten en ik hoop dat we nu snel kunnen overgaan tot het paraferen van de overeenkomst en vervolgens te zijner tijd tot officiële ondertekening.
Ik zou ook graag zien dat wij een begin maakten met meer serieuze onderhandelingen over associatie-overeenkomsten met de andere landen.
Wij hebben gezegd dat we het gevoelige onderwerp van de handel in landbouwproducten moeten aanpakken.
Wij moeten voor onszelf nagaan wat er nodig is om ervoor te zorgen dat de overeenkomsten aan het einde van de overgangsperiode volledig in overeenstemming zijn met de normen van de WTO.
Wij zijn vóór het intensiveren van de Zuid-Zuidhandel door de ondertekening van vrijhandelsovereenkomsten tussen de partners te stimuleren.
In dit verband is de Commissie van plan technische assistentie te verlenen inzake belangrijke onderwerpen als oorsprongregels en douane-aangelegenheden.
Wij willen een combinatie van beleid inzake de interne markt en afspraken om cumulatie van oorsprong in te voeren naast de subregionale vrijhandelsafspraken voor alle partners die een vrijhandelsrelatie met elkaar aangaan en het geharmoniseerde protocol betreffende de oorsprongregels aanvaarden.
Wij willen dat de regio ook aantrekkelijker wordt voor investeerders.
Naast de economische hervormingen, zullen ook de onlangs in het leven geroepen samenwerkingsnetwerken van investeringsbevorderende instanties en van werkgeversfederaties de aantrekkelijkheid helpen bevorderen, net als de invoering van een nieuwe regionale faciliteit voor risicokapitaal.
Het bereiken van een akkoord over een nieuw regionaal programma voor justitiële en binnenlandse aangelegenheden, waaronder migratie in de breedste zin van het woord, de strijd tegen de georganiseerde misdaad en samenwerking in rechtsaangelegenheden is eveneens een onderwerp waarover wij met succes van gedachten hopen te wisselen.
Voorts is er het onderwerp waarover wij in dit Parlement bij meerdere gelegenheden, dat weet ik maar al te goed, hebben kunnen debatteren: de verbetering van de implementatie van MEDA.
De herziening van de MEDA­verordening en de reeds aangekondigde hervorming van het systeem voor externe hulp van de Commissie zullen bijdragen aan deze verbetering en zullen er ook toe leiden dat er meer personele middelen beschikbaar komen.
Door de decentralisatie van de hulp zullen we de partners veel meer betrekken bij alle stadia van het proces van beleidsvorming en beleidsimplementatie.
Wij hebben er allemaal belang bij dat MEDA uitsluitend die doelstellingen nastreeft die het moet nastreven.
Wij willen dat bereiken in nauwe samenspraak met onze partners en dat geldt voor alle stadia van het proces.
Maar we kunnen niet heen om het feit dat de partners die zijn geconfronteerd met de problemen die nu eenmaal inherent zijn aan het associatieproces, onze meeste steun verdienen.
Wat de mensenrechten betreft, stellen wij een structurele benadering voor waarbij wij kijken hoe de landen het er gedurende een bepaalde tijd van afbrengen.
Maar ook hier moeten we eerlijk zijn.
Een land waarbij men ernstig twijfelt aan de reputatie op het gebied van de mensenrechten, de democratie en het functioneren van het rechtssysteem, een land dat bovendien niet bereid is deze zaken helder te bespreken, zal niet makkelijk zijn plaats vinden in het nieuwe wereldpatroon en zal op de langere termijn waarschijnlijk minder goed gedijen.
Ik wil nog even één opmerking maken over MEDA en de hervorming van onze externe hulp en deze opmerking is relevant voor de debatten die de parlementsleden elders voeren.
Om in het mediterrane gebied en elders in de wereld sneller hulp te kunnen bieden, hebben wij - zoals de parlementsleden zullen begrijpen - meer middelen nodig om onze programma's in goede banen te leiden en de Commissie heeft met dat doel een aantal verstandige voorstellen op tafel gelegd.
Er zijn parlementsleden die vinden dat wij deze extra middelen in reserve moeten houden totdat bepaalde andere doelstellingen zijn bereikt.
Geachte parlementsleden, ik meen het eerlijk als ik zeg dat er een moment komt waarop u ons moet vertrouwen en ons de gelegenheid moet geven om ons werk te doen, omdat we onze plannen met geen mogelijkheid doeltreffender ten uitvoer kunnen leggen als de mensen die wij nodig hebben om ze in goede banen te leiden pas beschikbaar komen als we hebben laten zien dat we inderdaad doeltreffender kunnen werken.
Het is krankzinnig om dat van ons te verwachten en dus vraag ik alle geachte parlementsleden die hierop invloed kunnen uitoefenen: als het hervormingsproces ons allen ernst is, dan moet u ons toch de mogelijkheid geven om te laten zien dat wij onze woorden waar kunnen maken?
Kunnen we dat niet, dan moeten we daar de consequenties van aanvaarden en zal de commissaris voor Buitenlandse Betrekkingen daar te zijner tijd de consequenties uit trekken, maar ik vraag u: breng ons niet in een positie waarbij u de doelstellingen accepteert maar ons pas de middelen geeft als we hebben bewezen dat we de doelstellingen ook daadwerkelijk kunnen bereiken.
Een dergelijke handelswijze is volslagen onzinnig.
Het is een onderwerp dat bijzonder belangrijk is voor alle landen rond de Middellandse zee en ik hoop hen deze week gerust te kunnen stellen dat wij vast van plan zijn ons leven, wat de implementatie van onze programma's betreft, aanzienlijk te beteren.
Ik hoop dat alle ministers die in Marseille bijeenkomen zullen inzien dat dit een serie realistische voorstellen is, die verdienen te worden aangenomen, zodat het Barcelona-proces nieuw leven kan worden ingeblazen juist nu het Midden-Oosten met zulke ernstige problemen te kampen heeft.
Ik zal het Parlement graag bij de eerste gelegenheid die zich voordoet op de hoogste brengen van de resultaten van de bijeenkomst in Marseille.
Wij hebben in het verleden heel veel financiële middelen in dit partnerschap gestoken.
We hebben deze middelen niet altijd naar behoren beheerd, maar dat doet niets af aan de hoogte ervan: het geeft weer hoeveel prioriteit het Parlement, de Commissie en de Raad geven aan de versterking van het partnerschap rond onze ''tussenzee''.
De komende jaren zal het succes van dit partnerschap belangrijker zijn dan ooit en ik hoop dan ook dat wij, deze week in Marseille en in de weken daarna, ervoor kunnen zorgen dat dit project nog meer impulsen en nog meer energie krijgt dan het in het verleden.
Mijnheer de Voorzitter, vijf jaar na de Conferentie van Barcelona is het tijd de balans op te maken.
Het Europees Parlement heeft in maart een resolutie aangenomen waarin het beleid en de instrumenten van het partnerschap kritisch werden onderzocht en enkele substantiële correcties worden aangebracht.
De Raad heeft in juni 2000 in Feira een gemeenschappelijke strategie voor het Middellandse-Zeegebied vastgesteld en de Europese Commissie heeft onlangs, na de goedkeuring van de herziene MEDA-verordening, een document over de nieuwe start van het proces van Barcelona ingediend.
Uit dat alles blijkt het besef dat de tot nu toe bereikte resultaten niet voldoende zijn, hoewel de maatregelen naar mijn mening geen adequate respons op de situatie vormen. Vijf jaar is ook zeker niet veel voor dergelijke complexe processen.
Het proces dat in Barcelona van start is gegaan, en dat gebaseerd is op de drie pijlers van politiek, economie en cultuur, is steeds gekenmerkt geweest door drie beperkingen die nu algemeen worden erkend en die ook doorklonken in de toespraak van commissaris Patten.
De eerste is dat de voorkeur wordt gegeven aan vrijhandel, gekoppeld aan de liberalisering van handel en economie, boven gemeenschappelijke ontwikkeling, economische integratie, sociaal beleid, culturele dialoog, opleiding en een goed gebruik van de menselijke capaciteiten.
De tweede beperking betreft de vorm van de betrekkingen tussen de Europese Unie en de partnerlanden in het Middellandse-Zeegebied die nog veelal bilateraal zijn, iets wat onderhandelingen bemoeilijkt en ratificatie tot een langdurig proces maakt.
Daardoor dreigt de economie van deze landen steeds meer afhankelijk te worden van de handelsbetrekkingen met de Unie, wat de ontwikkeling van Zuid-Zuidrelaties belemmert, ook omdat de partnerlanden moeilijkheden ondervinden bij het aanknopen van onderlinge samenwerkingsverbanden.
De derde beperking betreft de onvoldoende betrokkenheid van het maatschappelijk middenveld in Europa en de Middellandse-Zeelanden bij dit proces, dat nog steeds te veel is gecentraliseerd en bijna geheel door de regeringen wordt gedomineerd.
Ik heb deze aspecten benadrukt omdat hierin de sleutel ligt voor een nieuwe start van het proces. Bovendien moet de politieke agenda van Barcelona worden uitgebreid.
Het is ondenkbaar dat het landbouwbeleid, de migratiestromen en de schulden nu niet centraal staan in het Euro-mediterrane partnerschap.
Ik herinner eraan dat het Parlement heeft toegezegd in het voorjaar van 2001 een conferentie over de landbouw te zullen organiseren.
Door de dramatische afbreking van het vredesproces in het Midden-Oosten is het scenario in de regio volkomen veranderd.
Helaas had de Europese Unie haar gehele beleid afgestemd op een succesvolle afronding van de akkoorden van Oslo.
De gemeenschappelijke strategie van de Raad wees inderdaad in die richting.
De Euro-mediterrane conferentie van ministers daarentegen, die morgen in Marseille begint, wordt geconfronteerd met een ernstige situatie waardoor de rol van Europa in de regio nog beladener wordt en de Unie wordt gestimuleerd een grotere rol in het Israëlisch-Palestijnse conflict op zich te nemen.
Dat de 27 partners althans tot nog toe hebben toegezegd, in Marseille bijeen te komen is op zich al een teken dat niet alles verloren is, ook al ben ik het helemaal eens met commissaris Patten dat het Euro-mediterrane partnerschapsbeleid niet de gijzelaar van het vredesproces mag worden.
Ik zou zelfs zeggen dat dit in het verleden een alibi is geweest voor lafheid, niet alleen voor Europa maar ook voor de mediterrane partnerlanden.
Daarom geloof ik dat het debat dat we vandaag aangaan ook nuttig kan zijn om ons te realiseren dat dit beleid centraal is voor de hele Unie.
Mijnheer de Voorzitter, dames en heren, wij zijn heel blij met het initiatief van de heer Brok om dit debat voor de aanvang van de bijeenkomst in Marseille te voeren.
Zoals commissaris Patten heeft opgemerkt, ondermijnt het ontbreken van een geconsolideerde vrede in het Midden-Oosten het hele proces dat tijdens de Euro-mediterrane conferentie op gang is gebracht, in het bijzonder de correcte toepassing van de kredieten van het MEDA-programma.
De Fractie van de Europese Liberale en Democratische Partij steunt uiteraard de acties van de Commissie ten behoeve van het mediterrane beleid dat vijf jaar geleden in Barcelona is uitgezet. Wij hopen dat dit beleid geconsolideerd kan worden.
Tijdens een reeks vergaderingen van de economische kring onlangs in Barcelona heeft de secretaris-generaal van de Raad, de heer Solana, erop gewezen dat onze buren de eerste prioriteit van de externe actie van de Unie zijn. Onze naaste buren zijn de mediterrane landen.
Wij weten maar al te goed dat de bron van eventuele conflicten - als gevolg van demografische groei, inkomensverschillen, verwachtingspatronen, culturele verschillen - zich op middellange termijn ook in deze landen bevindt.
Onze aandacht dient dan ook in de eerste plaats uit te gaan naar het verwezenlijken van vrede en veiligheid in de mediterrane regio. Wij moeten al het mogelijke doen ter bevordering van de samenwerking met de mediterrane landen en een doelmatige toepassing van de kredieten die de Europese Unie niet zonder eigenbelang heeft toegezegd.
Uit eigenbelang moeten wij vrijgevig ten opzichte van de mediterrane regio zijn. Wij dienen immers de door de Europese burgers, de Europese samenleving zo dringend gewenste stabiliteit in de regio te garanderen.
Mijnheer de Voorzitter, begin september hebben wij het MEDA-verslag gepresenteerd, op grond waarvan we weliswaar een aantal gebreken hebben kunnen constateren, maar dat ook en vooral aanleiding is geweest om luid en duidelijk de Euro-mediterrane ambities van onze Vergadering en van de Commissie uit te spreken.
Mijnheer Patten, ik heb het artikel van uw hand in Le Monde van vandaag gelezen, en ik onderschrijf het volledig.
Ik heb gehoord wat minister Moscovici zojuist heeft gezegd: het komt volledig overeen met wat u zelf heeft geschreven.
En wat we hier met een zeer grote meerderheid hebben aangenomen (502 stemmen voor met nauwelijks 17 stemmen tegen) bewijst wel dat we het er allemaal volstrekt over eens zijn dat dit Euro-mediterrane proces vernieuwd en verrijkt dient te worden.
Aan de vooravond van de Conferentie van Marseille zou ik een aantal punten naar voren willen brengen om er zeker van te zijn dat we in deze kwesties een antwoord zullen krijgen. Het heeft immers weinig zin steeds datgene te blijven herhalen waarover we het toch al met elkaar eens zijn.
Concrete stappen zijn nodig, en exacte antwoorden moeten we krijgen.
Overigens heb ik donderdagavond een en ander nog doorgesproken met de heer Josselin, de Franse minister die met deze kwesties belast is, en ik heb begrepen dat het Franse voorzitterschap er ten volle mee instemt om het proces een nieuwe impuls te geven op de wijze die wij voorstaan.
In de eerste plaats zou ik enkele woorden willen wijden aan de begroting.
Hoe staat het daarmee?
Er is gesproken over een bedrag van grofweg 8 miljard euro voor de periode 2000-2006, maar dat bedrag lijkt nogal te schommelen.
Wat is nu precies de begroting voor 2001?
Er is minstens 1 miljard euro per jaar nodig, maar dat bedrag is vooralsnog niet toegekend. Verder is er sprake van een bedrag van 200 miljoen euro dat overgeheveld zou moeten worden uit een flexibele post die betrekking heeft op de kredieten voor Kosovo en Servië.
Erg duidelijk is het allemaal niet.
Het gaat hier niet om de vraag welke van deze behoeften het belangrijkste is, het gaat om de vraag hoe we nieuwe middelen kunnen vinden.
Ik ben het volledig met commissaris Patten eens wanneer hij stelt dat concrete acties slechts op correcte wijze ondernomen kunnen worden indien voor die acties ook daadwerkelijk kredieten zijn verleend.
Ik doe een dringend beroep op al onze collega' s om een raming te maken van de benodigde kredieten, zodat we inderdaad tot actie kunnen overgaan en de dossiers in behandeling kunnen nemen.
In de tweede plaats zou ik willen opmerken dat de gedecentraliseerde samenwerking nieuw leven ingeblazen dient te worden, want die is er behoorlijk slecht aan toe.
Dit is een belangrijk punt van zorg voor de lokale gemeenschappen en voor de niet-gouvernementele organisaties, zoals de forumbijeenkomst op 12 november in Marseille maar al te duidelijk heeft gemaakt.
Voorts moet het financieel kader ten behoeve van de regionale samenwerking verruimd worden, zodat dwarsverbanden tussen de regio' s kunnen ontstaan en regionale handelsbetrekkingen tot stand gebracht kunnen worden. Daarmee zouden tevens mogelijkheden geschapen kunnen worden voor milieubescherming, bestrijding van terrorisme en drugshandel, emigratie, integratie en de door ons bepleite vooruitgang op het terrein van de mensenrechten.
Wij vragen welke maatregelen de Commissie van plan is te nemen om projecten met deelname van het maatschappelijk middenveld van de grond te krijgen en om meer grip te krijgen op de behandeling en de follow-up van de dossiers.
Dat zijn de belangrijke, concrete vragen die ik hier aan de orde wilde stellen. Ik dank de heer Brok voor het feit dat hij dit debat mogelijk heeft gemaakt juist voordat het voorzitterschap en de Commissie in debat zullen treden over deze onderwerpen.
­ (FR) Mijnheer de Voorzitter, mijnheer de commissaris, ik sluit me aan bij de hier geuite wens zo snel mogelijk het Euro-mediterrane partnerschap weer op gang te brengen.
De initiatiefnemers zelf stellen het ook al vast: het proces van Barcelona is vastgelopen ­ zo is het geformuleerd ­ voorgelegd gaat wat dit betreft heel wat minder ver dan de uitgesproken ambities.
De volkeren in het Zuiden zijn vaak nogal kritisch en maken zich zorgen over het mislukken van dit proces.
Ik deel hun gevoelens van ongeduld, en zelfs teleurstelling en woede, die niet alleen te maken hebben met de traagheid waarmee de zaken geregeld worden, maar ook veroorzaakt worden door de tekortkomingen van dit partnerschap en de schadelijke gevolgen ervan, die nu voor het eerst aan het licht treden.
In de zeer ongelijke verhoudingen tussen de beide kuststroken van de Middellandse Zee is geen verandering gekomen, waardoor de volkeren in het Zuiden nog steeds in een uiterst kritieke economische en sociale situatie verkeren die gedomineerd wordt door armoede en werkloosheid, met name onder jongeren.
De weg naar de zone van gedeelde welvaart heeft dus vooralsnog niet meer opgeleverd dan een aantal associatieovereenkomsten die uitsluitend gebaseerd zijn op belangen van economische en financiële aard en waarin met de behoeften van de bevolking volstrekt geen rekening wordt gehouden.
Toch ondervindt die bevolking reeds de gevolgen van de schulden, de daling van de grondstofprijzen en de opgelegde structurele aanpassingen.
De vrijhandelszone zou dit gebrek aan evenwicht wel eens aanzienlijk kunnen vergroten, terwijl op dit moment juist dringend behoefte bestaat aan meer samenwerking om aan de behoeften te voldoen.
Hierbij denk ik met name aan de openbare diensten, en meer in het bijzonder aan zaken als watervoorziening, onderwijs, gezondheid, openbaar vervoer en huisvesting.
Dit partnerschap heeft slechts toekomst indien het nauwe samenwerkingsverbanden omvat met de vertegenwoordigers van de betrokken burgers en hun organisaties, de NGO' s, de vakbonden en alle andere burgergroeperingen.
Verder dient de wens van vrede aan beide zijden van de Middellandse Zee gehoord en zo snel mogelijk vervuld te worden.
De kluwen van geweld in het Midden-Oosten en de oorlog die Israël met ongekende felheid en vastberadenheid voert tegen het Palestijnse volk, dat nog steeds het recht op een staat ontzegd wordt, vormen een bedreiging voor de toekomst van de gehele regio.
Er ligt een nadrukkelijk verzoek van de Palestijnse leiders op tafel waarin de Europese Unie opgeroepen wordt zonder enige reserve in te grijpen om de wapens het zwijgen op te leggen, een zinvolle dialoog op gang te brengen en zich actief in te zetten voor uitvoering van de VN-resoluties.
De Conferentie van Marseille had hiertoe een aanzet kunnen geven.
Het mislukken ­ nu ja, in zekere zin mislukken ­ van het Handvest van vrede en stabiliteit laat zien dat de "veiligheid" van Europa niet gerealiseerd kan worden door het Zuiden buitenspel te zetten en de grenzen te sluiten.
Ik heb de afgelopen dagen in Marseille kunnen vaststellen dat er van verschillende kanten stemmen opgaan om een oproep te doen aan de ministeriële conferentie om de schulden kwijt te schelden, de vrijhandelszone te vervangen door betrekkingen die gebaseerd zijn op samenwerking en solidariteit ...
(Spreekster wordt door de Voorzitter onderbroken)
Mijnheer de Voorzitter, de thema' s van de Euro-mediterrane dialoog moeten naar mijn mening vanuit sociaal, politiek en cultureel oogpunt worden beschouwd, in de geest van het proces van de Euro-mediterrane conferentie, dat in november 1995 in Barcelona is begonnen, toen er voor het eerst is gesproken over een Euro-mediterraan beleid, ondanks de moeilijkheden vanwege de complexe aard van het onderwerp.
De wereld stevent af op een zo langzamerhand onomkeerbare mondialisering. In dat kader moeten we ons in grote blokken organiseren die als protagonisten mee kunnen doen in het grote panorama van de mondiale concurrentie.
Daardoor wordt het Europa van de nationale staten gestimuleerd om zich in een politiek, economisch en commercieel blok te verenigen, een markt van meer dan 350 miljoen consumenten te creëren en die te verbinden met andere markten.
Daarvoor moeten geschikte structuren worden gecreëerd, die tegelijkertijd politiek en economisch kunnen zijn.
Om te beginnen zijn echter politieke strategieën nodig, die de bureaucratie geen ruimte of tijd laten.
Europa is draagster van grote waarden: vrede, vrijheid, sociale vooruitgang, waarden die nog elke dag verdedigd moeten worden, juist omdat ze de vrucht zijn van verworvenheden die zoveel opofferingen hebben geëist.
De economische groei van Europa wordt ter discussie gesteld door het mondialiseringsproces dat op het moment gaande is. Het risico is groot dat ons werelddeel door de uitdagingen van de Zuidoost-Aziatische landen ­ waar de kosten van arbeid maar een tiende zijn van die in Europa - van de VS en van Japan in een recessie terechtkomt.
Het Middellandse-Zeebeleid wordt nu gevormd door een samenraapsel van uiteenlopende belangen en misschien een kans op stabilisering, en moet daarom verschillende aspecten omvatten: ontwikkeling van initiatieven voor het handhaven van de vrede, maar niet alleen dat, volgens mij; het opzetten van partnerschapsprojecten waar Noord- en Zuid-Europa bij betrokken zijn, juist omdat het Middellandse-Zeegebied geen gebied voor dialoog, tolerantie, samenwerking en garantie voor vrede en stabiliteit kan worden zonder een krachtige politieke wil, duurzame en evenwichtige sociale en economische ontwikkeling van minder welvarende volkeren en sociale ontwikkeling van de kustvolkeren, zodat de werkgelegenheid verbetert.
We zijn er dus van overtuigd dat het Middellandse-Zeebeleid van de Unie rekening moet houden met haar oorsprong, die in het Middellandse-Zeegebied ligt. Ze moet ervoor zorgen dat het Middellandse-Zeegebied een project wordt, zonder te vergeten dat de rechten van een volk vóór die van individuele personen komen, al was het maar omdat conflicten tussen landen uiteindelijk het leven en de ontwikkeling van afzonderlijke burgers belemmeren.
De "mille Méditerranées" " van Braudel, de antieke culturen aan de oevers van de Middellandse Zee die jarenlang vijandig tegenover elkaar hebben gestaan, hebben nu de kans een gemeenschappelijke weg te kiezen, die met behulp van de dialoog en politieke wil reële mogelijkheden voor economische en sociale groei zal opleveren.
Mijnheer de Voorzitter, zoals de Europese Unie in Nice het evenwicht tussen verdieping en uitbreiding moet vinden, moet ze in Marseille het evenwicht tussen haar taak in Centraal-Europa en haar verantwoordelijkheid in het Middellandse-Zeegebied vinden. Er moeten prioriteiten worden gesteld.
Europa moet door het uitbreidingsproces van binnenuit worden opgebouwd en in Zuidoost-Europa en de westelijke Balkan moet een stabiliseringsproces op gang worden gebracht. Het Barcelona-proces, dat sedert vijf jaar voortkabbelt, mag daarbij niet worden verwaarloosd.
Wij kunnen hypothetische beschouwingen houden over de vraag of de Europese Unie de Balkanoorlog met een vastberaden en coherent Balkanbeleid had kunnen voorkomen en zich op die manier de gevolgen van die oorlog had kunnen besparen.
Aan de vooravond van Marseille gaat het er echter om ervoor te zorgen dat de steun voor de Balkan niet ten koste van het MEDA-programma gaat of omgekeerd. Dat moet bovendien binnen het in Berlijn overeengekomen financieel kader gebeuren.
Onder die voorwaarden moet het mogelijk zijn op de Buitengewone Raad van Marseille tot een overeenkomst te komen die niet opnieuw alleen de breuklijnen in de Europese Unie zichtbaar maakt.
De MEDA-hulpprogramma' s mogen ook van de kant van de Commissie beslist niet door bureaucratische hinderpalen worden vertraagd. In de toekomst moeten ook de betrokken mediterrane landen sneller projecten aanwijzen.
Dat de mediterrane landen van de 4,7 miljard euro uit het in 1999 afgelopen MEDA I-programma amper een vierde hebben opgenomen, is teleurstellend.
Daaruit blijkt echter ook dat het vermogen van de landen aan de Middellandse Zee om kredieten op te nemen realistisch moet worden beoordeeld.
Ik begroet in dat verband het plan van de Commissie om de associatieovereenkomst te bespoedigen. De herziening van de MEDA-verordening vind ik zeer positief.
Ik heb in mijn betoog tot nu toe bewust vermeden het verband te leggen tussen de Euro-Med-bijeenkomst en het conflict in het Nabije Oosten.
Dat de bijeenkomst plaatsvindt, dat Israël en de Palestijnen willen deelnemen en de boycot door de Arabische Liga blijkbaar niet meer dan een dreigement was, is op zichzelf al een succes.
Wij hopen dat deze Conferentie in Marseille geen platform voor polemiek wordt en dat het mediterrane beleid van de Europese Unie en het Barcelona-proces daar een krachtige stimulans zullen krijgen.
­ (ES) Mijnheer de Voorzitter, indien morgen en overmorgen alle landen die de verklaring van Barcelona hebben ondertekend op de Euro-mediterrane conferentie in Marseille aanwezig zijn, is dat een groot compliment voor onszelf.
Een dergelijk succes zou aantonen dat het proces van Barcelona, waarmee in de geest van de Oslo-akkoorden een begin is gemaakt, voldoende is gerijpt en doortimmerd om niet door het wisselvallige proces in het Nabije Oosten te worden beïnvloed.
Indien het proces van Barcelona gewoon doorgaat, zouden wij zelfs - al is het zijdelings - een zeer aanzienlijke bijdrage kunnen leveren aan de hervatting van de dialoog in het Nabije Oosten.
Echter, bij de verschillende balansen die dezer dagen ter gelegenheid van het vijfjarig bestaan van het proces van Barcelona worden opgemaakt, komt vooral naar voren dat alleen al het feit dat het proces gewoon doorgaat en dat er ministeriële bijeenkomsten zijn geweest met vertegenwoordigers van Israël, de Palestijnse Autoriteit, Syrië, Libanon, enzovoort ons tot tevredenheid mag stemmen.
Dat is misschien een schrale troost.
Bij de balans die thans wordt opgemaakt, merken wij echter op dat de strategische ontwikkeling van het Euro-mediterrane beleid natuurlijk niet mag afhangen van de situatie op een bepaald moment.
De tijd zal ons leren wat de resultaten zijn. Positieve resultaten zullen uiteindelijk worden gemeten naar de mate van ontwikkeling van de zuidelijke landen in de mediterrane regio.
Voor die landen is het uitermate lastig om op het vlak van de mondialisering een zekere mate van ontwikkeling en economische integratie te bewerkstelligen. Wij moeten al het mogelijke te doen om ervoor te zorgen dat er weer evenwicht komt in een situatie die thans gekenmerkt wordt door een enorme afstand tussen Noord en Zuid.
Indien de huidige tendens wordt voortgezet, is er weinig reden tot optimisme voor de toekomst.
Vandaag de dag is een Europeaan statistisch gezien twaalf keer zo rijk als iemand uit de Maghreb­landen. Als wij het tij niet weten te keren, zal hij over tien jaar twintig keer zo rijk zijn.
Daarom verwelkomen wij het Commissievoorstel om een nieuwe impuls aan het proces van Barcelona te geven. Wij zijn het volledig eens met de twee prioriteiten die de heer Patten in zijn betogen heeft aangegeven en die hier vanmiddag nog eens zijn genoemd.
De procedures met betrekking tot de associatieovereenkomsten moeten worden versoepeld.
Met name dient voorkomen te worden dat wij over vijf jaar bij het opmaken van de balans met betrekking tot de aanwending van de MEDA-kredieten moeten concluderen dat slechts 26% daarvan is gebruikt.
Dat is echter niet voldoende. Mijns inziens moeten wij ook toekomstplannen voor de middellange termijn maken.
Ik denk in dit verband vooral aan drie onderwerpen: ten eerste, een aantal Europese projecten die vorm kunnen geven aan een regionale ruimte in de zuidelijke landen; ten tweede, een humaan beleid voor het beheren van met name migratiestromen; ten derde, reflectie en het zoeken naar consensus met betrekking tot de ontwikkeling van een gemeenschappelijk landbouwbeleid in de mediterrane landen.
Zonder dat beleid zullen wij op middellange termijn waarschijnlijk geen positieve resultaten boeken.
Mijnheer de Voorzitter, het proces van Barcelona weer vaart en richting geven wil zeggen zich niet alleen bezighouden met de vrije markt, met economische en handelsaspecten, maar betekent ook een nieuw beleid voor samenwerking, ontwikkeling en bescherming van de mensenrechten in het hele gebied opzetten; het betekent de noodzakelijke sociale hervormingen starten, waarbij het probleem van de werkgelegenheid centraal staat, net als de noodzaak om de economie van het Zuiden opnieuw op gang te brengen, en om de schuldenlast te verlichten en kwijt te schelden; het betekent een economische, culturele en politieke uitwisseling op gang brengen, niet alleen met de landen in het Noorden maar ook tussen de zuidelijke landen onderling; het betekent een grotere rol spelen in de burgermaatschappij.
Het heeft geen zin te ontkennen dat het proces van Barcelona zich in een kritieke fase bevindt, niet alleen omdat de impuls ontbreekt of omdat de Europese Unie minder aandacht heeft voor het Middellandse-Zeegebied vanwege de problemen op de Balkan of de uitbreiding van de Unie, maar ook vanwege de dramatische conflictsituaties in het gebied, die het herstelproces overheersen.
De Palestijnse kwestie staat wederom in het middelpunt.
Commissaris Patten zegt dat we niet de gijzelaars mogen worden van het conflict tussen Israël en Palestina.
Dat is waar, maar we kunnen er niet omheen.
Als we niet zo snel mogelijk het probleem van de erkenning van een Palestijnse staat oplossen, een staat die naast Israël kan bestaan, als we geen einde maken aan de bezetting van de Westelijke Jordaanoever en de Gazastrook, kan het probleem niet worden opgelost.
Dat is in de eerste plaats nodig om een einde te maken aan het lijden van het Palestijnse volk, maar ook om de regio stabieler te maken.
Ik hoop dat de Conferentie van ministers van de Unie in Marseille een standpunt zal innemen dat aansluit bij de steeds weer in pompeuze bewoordingen herhaalde stelling dat de mensenrechten niet geschonden mogen worden.
Een nieuwe start is beslist noodzakelijk, maar we moeten wel beseffen dat we niet om de centrale kwestie van het Middellandse-Zeegebied heen kunnen.
Mijnheer de Voorzitter, aan de vooravond van de Conferentie van Marseille kunnen wij constateren dat er sinds de Conferentie van Barcelona inderdaad het een en ander in de mediterrane regio is gebeurd.
Het is waar dat de komende Conferentie wordt gehouden in een context van geweld en vredescrises als gevolg van het conflict in het Midden-Oosten. Het is echter ook waar dat deze bijeenkomst de vlam van het Euro-mediterrane proces brandend houdt en dat het proces niet stagneert als gevolg van het dramatische conflict.
De Euro-mediterrane landen hebben een groot aantal problemen gemeen: illegale immigratie, armoede, buitenlandse schuld, mensenrechten, droogte en terrorisme, waardoor het leven van onschuldige personen en gezinnen in bijvoorbeeld Spanje, Algerije of het Nabije Oosten meedogenloos wordt verwoest.
Meer dan ooit dienen wij thans te verkondigen dat alleen een regionale samenwerking, een dialoog met het maatschappelijk middenveld, economische en culturele uitwisselingen, solidariteit en onderling begrip beide oevers van de Middellandse Zee aaneen kunnen smeden tot een welvarende, vredelievende regio.
De Commissie en de Raad dienen met de grootste spoed de afspraken van Feira ten uitvoer te leggen. Zij moeten een gemeenschappelijk beleid voor de ontwikkeling van de mediterrane regio uitstippelen.
Wij kunnen en mogen ons potentieel aan mensen, landbouwgronden, industriële of ambachtelijke middelen niet onbenut laten. Samen met de primaire producten olie, gas of nieuwe technologieën vormen zij de basisinstrumenten voor de ontwikkeling van een mediterrane samenleving die veel evenwichtiger, rechtvaardiger en meer concurrerend is dan de huidige.
Mijnheer de Voorzitter, terug naar het conflict in het Nabije Oosten. Nog geen twee maanden geleden hebben de voorzitter van het Israëlische parlement en die van de Palestijnse Wetgevende Raad hier handen geschud met de Voorzitter van het Europees Parlement in een oproep tot vrede en eensgezindheid.
Vanuit het Europees Parlement hebben wij dat gebaar eensgezind met een daverend applaus begroet. Als wapens de plaats innemen van woorden, dialoog en begrip, dan is er iets mis met de basis en essentie van de democratie.
Dan faalt het parlement en dan falen wij. De Europese Unie dient zich veel actiever op te stellen in de mediterrane regio.
Het is een regio die ons Europese continent in historisch en cultureel opzicht enorm heeft verrijkt en vergroot. Het zou een regelrechte vergissing zijn als wij nu niet datgene doen wat de geschiedenis van ons verlangt.
Anderzijds ben ik ook van mening, mijnheer de commissaris, dat de geopolitieke grenzen zijn bedoeld om het vrije verkeer te ontzeggen aan degenen die van de georganiseerde misdaad, de handel in wapens, drugs of mensen, alsook heel in het bijzonder van het terrorisme een manier van leven maken die door alle beschaafde landen wordt veroordeeld.
Laten wij er met elkaar voor zorgen dat misdaad en misdadigers aan de grenzen worden uitgefilterd en dat er geen belemmering wordt opgeworpen voor de ontwikkeling, cultuur of voorspoed van de volkeren.
De Europese Unie heeft behoefte aan een nieuwe immigratiecultuur en een betere beheersing van de migratiestromen.
Zij is samen met de landen van oorsprong medeverantwoordelijk voor de immigratie, de ordening van die voor de ontwikkeling van de regio zo noodzakelijke migratiestromen.
­ (FR) Mijnheer de Voorzitter, geachte collega' s, iedere dag die voorbijgaat staat in het teken van de huidige crisis in het Midden-Oosten en iedere dag die voorbijgaat toont ons, voorzover dat nog nodig is, dat alles wat zich afspeelt in het Zuiden ­ in het Middellandse-Zeegebied ­ ons rechtstreeks aangaat en zelfs ons dagelijks leven beïnvloedt.
Wanneer het goed gaat met het Zuiden, is er vrede mogelijk, worden er vorderingen gemaakt op het terrein van de democratisering, zien we tekenen van economische ontwikkeling en neemt de ongecontroleerde emigratie af.
Kortom, de situatie is dan hoopgevend.
Maar gaat het slecht met het Zuiden, dan hebben we te maken met oorlogen, geweld en fundamentalisme ­ ook hier bij ons, in onze wijken ­, en dan laat ik het risico van een nieuwe oliecrisis nog maar buiten beschouwing.
Vandaag de dag moeten we weer op het ergste voorbereid zijn; de beelden op TV laten daarover geen twijfel bestaan.
Op deze feiten wordt door een aantal van onze collega' s sinds jaar en dag onophoudelijk gewezen.
Helaas zijn de zuidelijke landen door de uitbreiding van Europa naar het Oosten en de crises en oorlogen in de Balkanlanden sinds enkele jaren meer en meer uit de gedachten van de meeste Europeanen verdwenen. Als gevolg daarvan zijn er talloze vertragingen opgetreden in de mediterrane programma' s en beleidsmaatregelen.
We zien dat de kredieten verlaagd worden en vooral dat het steeds moeilijker wordt die kredieten in te zetten.
De algemene onderhandelingen lopen vast, onderhandelingen over associatie-overeenkomsten lopen vertraging op en ratificering laat helemaal lang op zich wachten.
Dit leidt tot gevoelens van grote teleurstelling bij onze partners in het Zuiden. De politieke betekenis van Europa neemt dan ook zienderogen af, terwijl we ondanks alles nog steeds de belangrijkste financieringsbron zijn van de zuidelijke landen.
Van nu af aan moeten we dan ook ­ meerdere afgevaardigden hebben het vanmiddag al gezegd ­ onze politieke doelstellingen verleggen naar het Zuiden, de vastgelegde kredieten bevestigen, het sluiten van associatie-overeenkomsten met de partnerlanden versnellen en het Handvest voor vrede en stabiliteit weer een centrale plaats geven. Verder moeten we ons inspannen om de partnerlanden bij hun ontwikkeling te steunen, de schuldenlast van de armste landen te verminderen en onze markten open te stellen voor de producten van deze landen.
Tenslotte dienen we over te gaan tot harmonisatie van onze asiel- en immigratieregelgeving voor personen die zich in Europa willen vestigen.
Kortom, men moet er weer op kunnen vertrouwen dat Europa daadwerkelijk streeft naar een waar partnerschap met het Zuiden.
Iedereen is zich daarvan bewust, en daarvoor is niet alleen een kwantitatieve, maar ook en vooral een kwalitatieve inspanning nodig.
Zowel de Commissie als de Raad verzekeren ons daarnaar te streven.
Wij willen ze graag geloven, maar de landen in het Zuiden hebben wel wat anders nodig dan vage beloften of mooie praatjes, en wij moeten ervoor zorgen dat ze dat ook krijgen.
Marseille biedt hiervoor waarschijnlijk de laatste kans.
Deze Conferentie is dan ook een van de grote uitdagingen voor het Franse voorzitterschap.
­ (FR) Mijnheer de Voorzitter, de Top van Marseille moet een stap vooruit betekenen op de weg naar invoering van een vrijhandelszone, een soort interne markt waardoor aansluiting bij de WTO vergemakkelijkt wordt, zoals u zo mooi schrijft in Le Monde van vandaag, mijnheer Patten.
Het accent ligt volledig op de economische pijler.
Opnieuw tracht de Europese Unie ­ zoals tijdens de ASEM III-bijeenkomst in Seoul een maand geleden ­ haar economisch model en haar kapitaal te exporteren.
In Marseille waren op een andere Top echter ook medewerkers van vakbonden en politieke organisaties afkomstig uit het gehele Middellandse-Zeegebied bijeen. Vastbesloten zochten deze mensen gezamenlijk naar middelen om te voorzien in de behoeften van de inwoners van hun land.
Mijns inziens kan een oplossing slechts gevonden worden door nieuwe wegen in te slaan, dat wil zeggen door de schulden van deze landen kwijt te schelden.
Heel wat ernstiger echter is het feit dat op dit moment, terwijl wij hier in deze vergaderzaal in alle rust onze soms sterk uiteenlopende standpunten aan het uitwisselen zijn, Palestijnen vermoord worden, in steeds grotere aantallen.
De Europese Unie dient zo snel mogelijk ­ want dit is echt een noodsituatie ­ te komen met een verklaring waarin de Israëlische agressie jegens het Palestijnse volk onvoorwaardelijk veroordeeld wordt. De Palestijnen eisen op volstrekt legitieme gronden het recht op om vreedzaam te kunnen leven in een eigen staat en aan die eis dient zo snel mogelijk gevolg te worden gegeven.
­ (ES) Mijnheer de Voorzitter, Europa is soms wel erg gehaast. Iemand met haast is nogal eens geneigd iets over het hoofd te zien.
Ik constateer dat in al deze verslagen over de versterking van de overeenkomst van Barcelona enkele dingen over het hoofd worden gezien.
Een van die dingen is dat er van de liberalisering, de interne markt niets terechtkomt als belangrijke aspecten als mensen, cultuur of onderwijs geen aandacht krijgen.
Als wij de markten liberaliseren en toegeven aan de impuls om de markten koste wat kost te integreren, lopen wij het risico dat wij uiteindelijk geen samenwerking maar kolonisatie hebben bewerkstelligd.
Europa moet het subsidiariteitsbeginsel misschien enigszins loslaten en goed beseffen dat voor verhoging van het welvaartspeil van de ontvangende landen aanzienlijke steun nodig is. Die steun is bedoeld voor mannen en vrouwen, voor basisonderwijs, maar ook voor een minimaal opleidingsniveau dat in Europa voor alle burgers vanzelfsprekend is.
Wij kunnen dan ook niet alleen over producten en marktordening praten. Ook de burgers dienen de nodige aandacht te krijgen.
In de tweede plaats denk ik dat wij ook nog een ander belangrijk onderwerp over het hoofd zien, namelijk het milieu.
Europa heeft geen beleid ontwikkeld op het gebied van woestijnvorming of waterwinning in de mediterrane landen. Wij moeten denken aan het ontwikkelen van een mediterraan milieubeleid, waarbij rekening wordt gehouden met de ligging, de natuurlijke gesteldheid, alsmede de klimatologische diversiteit van de mediterrane regio.
Het beleid dat vandaag aan de orde is geweest, kan in veel landen in het zuiden van de mediterrane regio niet worden toegepast.
Wij moeten ook het feit onder ogen zien dat als gevolg van het toerisme in Europa burgers uit het noorden een enorme druk leggen op het zuiden van de mediterrane regio.
Als gevolg van de prijsstijging van ruwe olie zal er nog meer druk op de mediterrane regio komen.
Dat resulteert in ruimtebeslag en een volstrekt onaanvaardbaar milieubeleid.
Wij mogen niet van de Europese burgers verlangen dat zij bewust met het milieu omgaan, terwijl we ondertussen het milieubeleid in andere landen aan onze laars lappen.
Tot besluit van het debat heb ik een ontwerpresolutie overeenkomstig artikel 42, lid 5, van het Reglement ontvangen.
Het debat is gesloten.
De stemming vindt morgen, woensdag, om 11.30 uur plaats.
Hulp voor wederopbouw
Aan de orde is het gecombineerd debat over de volgende verslagen:
A5-0324/2000 van de heer Lagendijk, namens de Commissie buitenlandse zaken, mensenrechten, gemeenschappelijke veiligheid en defensiebeleid, over het gewijzigd voorstel voor een verordening van de Raad betreffende het Europese Bureau voor wederopbouw (COM(2000) 628 - C5-0526/2000 - 2000/0112(CNS))
A5-0330/2000 van de heer Westendorp y Cabeza, namens de Commissie industrie, externe handel, onderzoek en energie, over het gewijzigd voorstel voor een verordening van de Raad betreffende de bijstand aan Albanië, Bosnië en Herzegovina, Kroatië, de Federale Republiek Joegoslavië en de Voormalige Joegoslavische Republiek Macedonië en tot wijziging van Verordening (EEG) nr. 3906/89, Besluit 97/256/EG en Verordening (EEG) nr. 1360/90 (COM(2000) 628 - C5-0525/2000 - 2000/0111(CNS))
Voorzitter, commissaris, het heeft even geduurd voordat de Commissie met een eindvoorstel kwam voor de hulpverlening op de westelijke Balkan.
Er was zoals bekend in mei al een voorstel, maar wij hebben tot september moeten wachten totdat er een definitief voorstel lag.
Dat had alles te maken met de discussie die in de Commissie gevoerd is over een andere manier voor het verlenen van buitenlandse hulp.
Met andere woorden, het voorstel dat er nu ligt, weerspiegelt die discussie en is ook volgens mij een eerste voorbeeld van hoe het in de toekomst zou moeten.
Dat betekent ook dat het het wachten waard was op het nieuwe voorstel van de Commissie, omdat dat voorstel zowel voor wat betreft de algehele verordening inzake de Balkan als het voorstel voor het agentschap in Kosovo helder en duidelijk aangeeft hoe de Europese Commissie in de toekomst denkt haar hulp te verlenen.
Misschien om het een beetje statig te zeggen, is het ook wel een soort nieuw begin van die hulpverlening gebaseerd op de buitengewoon slechte ervaringen in Bosnië, maar ook gebaseerd op de goede ervaringen in Kosovo.
Er ligt nu een verordening die in mijn ogen, de Europese Unie in staat stelt om op een efficiënte manier en op tijd hulp te verlenen, en EU-gelden op een goede manier te besteden in de landen van de westelijke Balkan.
Hierbij, en dat is zeer belangrijk, - ik kom daar straks nog op terug - is een goede balans gevonden tussen de verantwoordelijkheid van de Commissie enerzijds en de noodzaak om de lidstaten er op een of andere manier bij te betrekken anderzijds.
Een balans die in mijn opinie en ik denk ook in de visie van de Commissie in het verleden wel eens zoek was, waarbij de lidstaten veel en veel te veel probeerden een vinger in de pap te krijgen van de hulpverlening.
De voorstellen die er nu liggen, daar zit die balans veel beter in.
Natuurlijk, en dan kom ik op de verslagen van mijzelf en van de heer Westendorp, zijn er verbeteringen mogelijk.
Iedereen die de voorgestelde verslagen ziet en leest, zal zien dat er een aantal verbeteringen op onderdelen worden voorgesteld.
Bijvoorbeeld expliciete aandacht voor de opbouw van de civiele samenleving, expliciete aandacht voor de steun aan media, expliciete aandacht voor de belangrijke rol van het onderwijs.
Ik was toevallig vorige week op een conferentie in Zagreb en dan blijkt eens te meer hoe belangrijk het is dat toekomstige generaties van, zal ik maar zeggen, kleine Balkanbewoners niet opgevoed worden met de oude, stereotiepe en vijandbeelden en dat er ook op dat terrein een vernieuwing plaatsvindt.
Ik vind het belangrijk dat in deze verordening wordt vastgelegd dat de Europese Commissie ook in de toekomst, zoals nu, voor dat soort projecten geld geeft.
Ik wil er echter twee politieke hoofdlijnen uit halen.
De eerste betreft - en het spijt me dat ik de commissaris daar weer lastig mee moet vallen - de financiën.
Om het maar heel scherp te zeggen, als wij vandaag en morgen erin slagen om een goed advies te geven over deze verordening, dan hebben we één deel van ons werk gedaan, ik zou het noemen de eerste helft.
Dan staat op papier hoe het in de toekomst zou moeten.
Als wij daaraan in december echter niet de middelen toevoegen om die verordening uit te voeren, dan zijn we vandaag bezig met een debat over een lege huls.
Dat is geen verwijt aan de Commissie.
De Commissie heeft kunnen zien dat ik expliciet ertoe oproep om de inschatting van de kosten die de Commissie gemaakt heeft, de befaamde 5,5 miljard euro voor de komende zeven jaar, expliciet op te nemen in deze verordening omdat we anders, om het maar scherp te zeggen, hypocriet bezig zijn.
We kunnen hier niet in het Parlement een verordening vaststellen wetende dat de middelen die ervoor nodig zijn om die uit te voeren er niet zullen zijn.
Vandaar dat dit deel één is in de slag voor een goede hulpverlening op de Balkan.
Deel twee komt in december als onze collega's van de Begrotingscommissie, maar uiteindelijk het hele Parlement zal moeten kiezen voor een deugdelijke financiële onderbouwing van deze verordening.
In die zin is het jammer dat de heer Moscovici op dit moment niet hier is, want ik zie met name een verantwoording op dat punt liggen voor de Raad, voor de lidstaten die bereid moeten zijn te erkennen dat wat zij willen en wij willen met deze verordening geld kost en dat dat geld gevonden zou moeten worden in de begroting van de Europese Unie.
Het tweede punt, het algemene punt over de hulpverlening, is de balans die er gevonden zou moeten worden - vandaar een amendement op dat punt - tussen aan de ene kant de behoefte aan zichtbaarheid van de Europese Unie op de Balkan en aan de andere kant de noodzaak om ook kleinere projecten te ondersteunen.
Het is nu eenmaal zo - en iedereen die op de Balkan geweest is, kan dat bevestigen - dat de Verenigde Staten er buitengewoon goed in zijn de indruk te wekken dat zij met veel minder geld in staat zijn veel meer te doen.
Dat de Europese Unie in feite veel meer geld besteedt maar veel minder zichtbaar is, heeft bij veel mensen tot de conclusie geleid dat het nodig is om op de Balkan veel zichtbaarder aanwezig te zijn.
Met die inschatting ben ik het eens.
Dat betekent bijna automatisch dat er veel geld zal gaan naar de grote projecten, naar de wegen, naar de bruggen, naar de projecten waarop je een Europese vlag neer kunt zetten.
Nogmaals, dat is nodig om die zichtbaarheid te vergroten.
Maar, dat is mijn waarschuwing, het mag er niet toe leiden dat bij die prioriteitstelling allerlei kleinere projecten die wij tot nu toe ook gesteund hebben, het slachtoffer zouden worden.
Vandaar mijn oproep om binnen deze verordening een goede balans te vinden tussen zichtbaarheid, dat wil zeggen grote projecten, aan de ene kant en aan de andere kant blijvende aandacht voor democratieprojecten, voor projecten die te maken hebben met veiligheid, projecten die vaak niet zo zichtbaar zijn, maar die des te noodzakelijker zijn om stabiliteit op de Balkan te garanderen.
Dan het agentschap in Kosovo.
In een positieve bui denk ik wel eens en hoop ik wel eens dat het agentschap zoals het tot nu toe gefunctioneerd heeft en op de manier waarop het in de toekomst zou functioneren een voorbeeld zou moeten zijn van hoe het wel zou moeten met de hulpverlening op de Balkan, maar ook in andere delen van de wereld.
Mijn ervaringen na verschillende bezoeken aan het agentschap zijn zo positief, omdat daar in mijn ogen met alle, nogmaals met alle fouten die daar ook gemaakt worden wel duidelijk op een nieuwe, goede manier hulp wordt verleend.
Als we het dan hebben over versterking van de effectiviteit, het algemene doel van deze verordening, als we dan dat betrekken op het agentschap in Kosovo dan kan versterking van de effectiviteit niets anders betekenen dan het terugdringen van de rol van de lidstaten.
Heel concreet, het terugdringen van de raad van bestuur die verbonden is aan het agentschap.
Er is in het verleden ook door ons veel kritiek geuit op de manier waarop de Europese Commissie hulp verleent. Dat is vaak te bureaucratisch.
Het gaat vaak via te ingewikkelde procedures, maar we moeten onze ogen niet sluiten en ook niet willen sluiten, en ik hoop dat de lidstaten dat ook niet doen, voor de rol die zij daarin gespeeld hebben.
Veel te vaak hebben de lidstaten geprobeerd een vinger in de pap te krijgen bij het verlenen van hulp.
Veel te vaak heeft dat geleid tot vertraging, tot inefficiëntie en tot het behartigen van nationale belangen.
Wat mij betreft, en dat is een van de centrale boodschappen in mijn verslag over het agentschap, zullen de lidstaten in de toekomst minder vaak en minder lang hun vinger in de pap steken omdat bewezen is dat de hulpverlening hierdoor wordt vertraagd.
Tenslotte, Voorzitter en commissaris, een laatste punt.
Er bestaat bij een aantal van mijn collega's de neiging om de werkzaamheden van het agentschap nog verder uit te willen breiden dan tot nu toe al besloten is.
Het agentschap zit nu in Kosovo en de Raad heeft besloten, wat mij betreft terecht, om dat uit te breiden naar Servië en Montenegro.
Ik denk dat we op dat moment ook zullen moeten stoppen, omdat uit het werk dat het agentschap nu doet, fysieke wederopbouw, een les geleerd kan worden om hetzelfde op een goede manier te doen in Servië en Montenegro.
Hulpverlening op de Balkan in het kader van CARDS in landen als Kroatië, Albanië en Macedonië vergt andere bijzonderheden, vergt andere capaciteiten.
Ik zou dan ook willen zeggen, laat het agentschap doen waar het goed in is en dat is fysieke wederopbouw.
Het zal heel moeilijk zijn om dat op eenzelfde goede manier te doen in Servië.
Laten we ons daartoe beperken en ons niet vervluchtigen in het uitbreiden van de capaciteiten van het agentschap buiten de grenzen van het voormalige Joegoslavië.
­ (ES) Mijnheer de Voorzitter, mijnheer de commissaris, ik ben mij ervan bewust dat de Balkanlanden niet bepaald tot optimisme aanleiding geven.
Toch denk ik niet te optimistisch te zijn als ik zeg dat de Europese Unie op dit moment de vruchten plukt van een gecoördineerde, voortdurende actie.
Na het drama dat zich op de Balkan heeft voltrokken, waren er enkele maanden geleden in Kroatië dan toch vrije verkiezingen en is men in dat land bereid de mensenrechten te eerbiedigen. In Belgrado hebben de burgers bevestigd dat zij in vrede en vrijheid met elkaar willen leven en dat zij tot de Europese familie willen toetreden.
Wij moeten hun verwachtingen niet beschamen. Meer dan ooit hebben al die landen thans onze bijstand nodig.
Wij dienen de regio bij te staan in dat stabilisatieproces. De landen moeten worden klaargestoomd voor een perspectief op de langere termijn, waardoor zij uiteindelijk deel kunnen uitmaken van de Europese instellingen.
Daarmee zetten wij onze geloofwaardigheid en onze eigen stabiliteit natuurlijk op het spel. Als wij hen echter willen helpen, zal dat op een meer efficiënte en samenhangende manier dan tot dusver dienen te geschieden.
Zoals de heer Lagendijk heeft opgemerkt, dient de Europese bijstand vooral ook zichtbaar te zijn. De Europese Unie geeft het meeste geld aan de Balkanlanden uit, maar is veel minder zichtbaar dan bijvoorbeeld de Verenigde Staten.
De Verenigde Staten kunnen vrijwel meteen inspelen op iedere behoefte die zich maar aandient. Dat gaat zelfs zover dat ik, toen ik tijdens mijn verblijf in Bosnië-Herzegovina een bezoek aan een dorp ging brengen, uitbundig door de bevolking werd ontvangen met de kreet: "geweldig wat de Amerikanen allemaal voor ons doen" .
De actie van de Europese Unie had dus alle zichtbaarheid verloren.
Mijn verslag over de bijstand aan de landen van de westelijke Balkan is tot stand gekomen in nauwe samenwerking met de heer Lagendijk. Onze respectieve commissies ­ die eveneens voorbeeldig hebben samengewerkt ­ hebben ten aanzien van de twee onderwerpen die thans aan de orde zijn een aantal beperkingen geconstateerd.
Enerzijds zijn er geografische beperkingen. Dat houdt in dat de actie van het Bureau voor wederopbouw niet alleen naar Kosovo, maar ook naar Joegoslavië moet worden uitgebreid.
Bovendien zijn wij met enkele functionele beperkingen geconfronteerd.
Ook de internationale organisaties die de operaties uitvoeren, bijvoorbeeld UNMIK in Kosovo of het Bureau van de Hoge Vertegenwoordiger in Sarajevo, hebben onze bijstand nodig.
Andere acties - in het kader van het CARDS-programma - betreffen niet zozeer de wederopbouw van het land, maar strekken zich uit tot onderwijs en opleiding, kortom de wederopbouw van de burgerlijke samenleving. Deze acties vinden in nauwe samenwerking met de NGO's plaats.
Het is van het grootste belang dat de NGO's op dit punt met elkaar samenwerken en hun werkzaamheden coördineren. Alleen dan zal hun actie aan doelmatigheid winnen en alle uithoeken van die regio's kunnen bereiken.
Ook het belang van de media dient te worden erkend.
De media in deze regio zijn dikwijls verantwoordelijk geweest voor het drama dat zich daar heeft voltrokken. De media moeten volstrekt onafhankelijk zijn en handelen in overeenstemming met de in onze democratieën geldende regels.
Tevens is het van het grootste belang dat er in de regio een echt onafhankelijke justitie is.
Er is ook sprake van enkele functionele beperkingen. Deze zijn mede de oorzaak van het gebrek aan zichtbaarheid.
Het zijn beperkingen die te maken hebben met de manier waarop de bijstand wordt beheerd.
Bij het verlenen van de bijstand wordt soms te bureaucratisch of te aarzelend opgetreden.
Wat betreft het CARDS-programma is het derhalve van belang dat het beheerscomité zich tot de grote lijnen van de meerjarenplanning beperkt. Het is niet de bedoeling dat er van dag tot dag een minutieus "micro-management" wordt gevoerd, want dan krijgen wij weer met dezelfde problemen als in het verleden te kampen.
Van belang is voorts dat het werk van het CARDS-beheerscomité en dat van het Bureau voor wederopbouw in Kosovo niet door elkaar lopen. Voorkomen moet worden dat werkzaamheden dubbel worden gedaan of elkaar overlappen.
Tevens dient de rol van het Europees Parlement te worden versterkt. Met de amendementen, waarover wij waarschijnlijk morgen zullen stemmen, kan het Europees Parlement een grotere raadgevende rol in het proces van interinstitutionele samenwerking toebedeeld krijgen .
Tot slot nog een opmerking over het financiële pakket.
Wij weten maar al te goed dat het wonder van de broden en de vissen zich vandaag de dag niet zal herhalen. Met de weinige middelen die ons nu ter beschikking staan is het praktisch onmogelijk om aan alle externe verplichtingen van de Europese Unie te voldoen.
Wij moeten de doelmatigheid van onze bijstand vergroten en deze beter coördineren. Losse onderdelen dienen zoveel mogelijk bijeengebracht te worden.
Tenslotte herhaal ik de woorden van de Commissie dat deze twee voorstellen de hoeksteen vormen van een proces dat er uiteindelijk toe moet leiden dat deze landen, die reeds met zoveel problemen zijn geconfronteerd, volledig deel gaan uitmaken van de Europese structuren.
Ik ben er vast van overtuigd dat er voor de Balkanlanden een oplossing is en dat het kwaad op de Balkan kan worden bezworen. Daar hebben ze echter al onze hulp bij nodig.
Mijnheer de Voorzitter, ik denk dat voorzitter Westendorp de inhoud van deze belangrijke maatregel kundig en afdoende heeft beschreven.
Wij, als Commissie cultuur, de commissie waarvan ik de eer heb voorzitter te zijn, hebben in onze bijdrage, ons advies, de nadruk gelegd op de belangrijke mogelijkheden die de wederopbouw in de Balkan biedt om dit gebied in Europa als geheel te integreren. Tegelijkertijd hebben we amendementen voorgesteld die aan het advies een culturele dimensie en een culturele betekenis geven, niet in abstracte of algemene termen maar in termen van solidariteit.
Deze amendementen zijn in de Commissie industrie goed ontvangen. Ik geloof dat ze bijdragen aan de economische, burgerlijke en solidariteitsdimensie van de wederopbouw, door gebieden die zo zwaar getroffen zijn weer een burgerlijk leven te bieden, maar ze bieden ook de mogelijkheid van culturele en institutionele, met nadruk institutionele, solidariteit, zodat die gebieden zich met Europa verbonden voelen, ook op het vlak van de beschaving, van culturele initiatieven.
Dat deze amendementen, adviezen van de Commissie cultuur, zijn overgenomen en er een unaniem standpunt naar voren is gekomen, is naar mijn mening een belangrijk gegeven. Ik hoop dat het Parlement er aandacht aan zal besteden en het zal meenemen in zijn beoordeling.
Voorzitter, geachte collega's, mijnheer de commissaris, voor jullie staat hier een gelukkig man, een gelukkig man als rapporteur voor advies omdat het overgrote deel van de amendementen van de Commissie begrotingscontrole door de commissie ten principale zijn overgenomen.
Daar kunnen wij dus alleen maar blij om zijn.
Ons werk heeft enig resultaat opgeleverd.
Maar ik ben ook een gelukkig man omdat ik meen dat het Parlement door volgehouden druk erin geslaagd is een toestand die oorspronkelijk niet zo goed was ten goede te keren.
Rapporteur Lagendijk heeft er terecht op gewezen dat bij het oorspronkelijke voorstel van de Commissie eigenlijk geen lering is getrokken uit het verleden, geen lering uit de opmerkingen die de Rekenkamer reeds gemaakt had, geen lering uit de ervaringen van het Europees Bureau voor wederopbouw, geen lering uit de opmerkingen die wij vorig jaar al konden lezen in het verslag van mevrouw Pack, geen lering uit de resultaten van de ad hoc-delegatie die wij naar Kosova hadden gestuurd en die onder leiding van Doris Pack en Terry Wynn heel belangrijke aanbevelingen heeft geformuleerd.
Toen ik mijn verslag in juli neerschreef, had ik meteen door dat dit oorspronkelijke voorstel niet goed was.
Ik heb toen de Commissie gevraagd het voorstel terug te trekken.
Ik ben blij dat zij dit heeft gedaan en met een nieuw voorstel is gekomen.
Sinds 4 oktober ligt voor ons een nieuw voorstel, een voorstel waarop wij nu werken.
Ik denk dat wij daar, dankzij de druk van dit Parlement blij om mogen zijn.
Waar gaat het om?
Wij moeten erop toezien dat met de voor ons liggende verordeningen wordt gezorgd dat de door de Europese Unie aangereikte hulp in de westelijke Balkan op een snelle, flexibele en onbureaucratische manier ter plaatse gebracht wordt in samenwerking met de bevolking en de autoriteiten ter plaatse.
Dat is niet genoeg gebeurd in de voorbije jaren.
Wij hebben daarvoor een flexibel middel nodig, een lichte structuur, een niet bureaucratische structuur.
Het is jammer dat de Raadsvoorzitter hier niet aanwezig is.
Het is vooral de Raad, het zijn vooral de lidstaten die zich de voorbije jaren als het ware als zandkorrels hebben gedragen in een groot raderwerk.
Zij hebben onmogelijk gemaakt wat mogelijk had kunnen zijn.
Ik ben dus blij met het voor ons liggende voorstel.
Namens de Commissie begrotingscontrole kan ik u zeggen dat wij alle amendementen steunen.
Wij zijn natuurlijk ook heel blij dat het amendement inzake OLAF is overgenomen.
Het is inderdaad zo dat ook de anti-fraude-eenheid ten volle haar werk in de westelijke Balkan moet kunnen doen.
Tenslotte nog een kleine opmerking meer uit persoonlijke naam dan uit naam van de Commissie begrotingscontrole.
Ik ben op dit ogenblik bezig met een verslag over de besteding van de financiële middelen in Bosnië-Herzegovina.
Een opvolgingsverslag van een speciaal verslag van de Rekenkamer.
Collega's, in de CARDS-verordening zullen wij erop moeten toezien dat er voldoende geld voor Bosnië-Herzegovina wordt uitgetrokken.
De opdracht is daar niet af. Er is daar nog een lange weg te gaan.
Het is een broze en onstabiele staat.
Laten wij dat vooral goed in het oog houden in de toekomst.
Het spijt mij dat wij het debat met de fracties moeten beginnen in afwezigheid van de fungerend voorzitter van de Raad.
Ze hebben mij echter verzekerd dat hij hier elk moment kan zijn.
­ (DE) Mijnheer de Voorzitter, mijnheer de commissaris, dames en heren, de ­ eigenlijk onlosmakelijk met elkaar verbonden - verslagen van de heren Langendijk en Westendorp over het Bureau en het CARDS-programma steunen op de ervaring die wij met het voorafgaande OBNOVA-programma en het Bureau voor Kosovo hebben opgedaan.
Wij weten allemaal dat wij alleen met slankere en efficiëntere structuren het goede werk van het Bureau voor Kosovo van de laatste maanden kunnen voortzetten.
Wij moeten er in de toekomst voor zorgen dat alleen de directeur de verantwoordelijkheid draagt tegenover het orgaan dat de programma' s selecteert.
Alleen als wij het aantal verantwoordelijke mensen beperken, wint het werk van Europa ter plaatse aan zichtbaarheid.
In Bosnië is het de Amerikanen steeds weer gelukt met zeer beperkte financiële middelen toch op de voorgrond te treden.
Op vele plaatsen waar wij het meeste geld hebben gegeven en dat nog steeds doen, is onze zichtbaarheid beperkt. Het geld verdwijnt en wordt zelfs niet aan één enkele instelling toegewezen.
Ook het dubbele werk van de governing board en management board en de nutteloze geritualiseerde bijeenkomsten van hun leden, terwijl de verantwoordelijke directeur toch tijdig onontbeerlijke besluiten moet nemen, moet worden vermeden.
Ik hoop dat Commissie en Raad de voorstellen van het Parlement zullen aanvaarden.
Onnodige uitgaven voor onnodige bijeenkomsten moeten werkelijk worden vermeden.
Ter plaatse is het geld meer nodig. Het kan beter daar worden gebruikt.
Als de Raad nu eindelijk uit zijn fouten zou leren ­ wat hij bij mijn verslag over het Bureau voor Kosovo niet heeft gedaan -, zou dat natuurlijk ook de belastingbetaler ten goede komen.
De doelstellingen van het CARDS-programma waren eigenlijk goed.
In dat CARDS-programma ontbrak echter een heel belangrijke doelstelling: de ondersteuning van onderwijs en opleiding in die landen.
Zonder onderwijs en opleiding is er niets. Het verheugt mij dan ook zeer dat de leden van alle commissies mij hebben geholpen om dit amendement in te dienen.
Ik heb begrepen dat ook de commissaris vindt dat dit een belangrijke doelstelling van het CARDS-programma moet zijn.
Ook de Raad moet dat echter vinden.
Ik hoop dat de Franse minister van Onderwijs, de heer Lang, ervoor kan zorgen dat de Franse regering zich op de volgende bijeenkomst van het Comité van Permanente Vertegenwoordigers niet tegen de opname van de onderwijsdoelstelling in het CARDS-programma verzet. Dat zou contraproductief zijn.
Ik ben ervan overtuigd dat de heer Lang alles zal doen wat mogelijk is. Als de heer Moscovici daar zou zijn, zou hij dat wellicht ook doen.
Ik dank dus alle collega' s die het belang van deze doelstelling hebben onderkend. Het verheugt mij dat wij in de toekomst ook op dit terrein meer inhoud aan die landen kunnen bieden.
Voorzitter, ik wilde vandaag een aantal algemene opmerkingen maken over wat ik zou willen noemen "de politieke reconstructie van het Balkangebied".
De heer Swoboda zal namens mijn fractie wat meer zeggen over wat ik zou willen noemen "de reconstructie van de EU, wederopbouwinspanningen", zoals die vandaag ook aan de orde is aan de hand van de verslagen van de heren Lagendijk en Westendorp, waarvoor mijn complimenten.
Op zich zijn de ontwikkelingen in de Balkan van het afgelopen jaar als positief te bestempelen.
In een jaar is er veel vooruitgang geboekt en de interne dynamiek in een aantal landen versterkt eindelijk de rol van de internationale gemeenschap, dat terwijl de Kosovo-crisis nog vers in ons geheugen ligt.
Kosovo is en blijft het zorgenkind.
De uitslag van de lokale verkiezingen was positief.
Dat is hij natuurlijk altijd wanneer gematigden winnen, maar de interne situatie blijft gespannen getuige ook de recente moord op vier Roma die als vluchtelingen uit België waren teruggekeerd naar Kosovo.
Natuurlijk overheerst de vraag: wat is de toekomst van Kosovo binnen Joegoslavië?
Wij, de PSE, zijn tegen fantasieën over een onafhankelijk Kosovo.
Wij wachten daarom met spanning de eerste ontmoeting tussen president Kostunica en de heer Rugova af.
Misschien kan de Europese Unie daarbij nog een bemiddelende rol spelen.
Wij moeten ons echter niet alleen op Kosovo fixeren.
Er zijn vooral ook positieve ontwikkelingen.
Ik zou ze als een, weliswaar langzame, terugkeer naar het normale willen betitelen.
Het afgelopen jaar stond het in het teken van de opmars van de echte democratie en van politici die weigeren exclusief nationalisme als politiek voertuig te gebruiken.
Zij kwamen en komen in de plaats van drie politici die bij uitstek de slechte kant van het voormalige Joegoslavië van de jaren negentig vertegenwoordigden.
Ik heb het dan over Tudjman, Milosevic en Izetbegovic.
In Zagreb zit een regering die met ons meedenkt over de toekomst van de regio, die daadwerkelijk investeert in democratie en stabiliteit.
Morgen ontvangen wij in dit Huis de nieuwe president van Joegoslavië.
Zij zijn wat mij betreft de nieuwe helden van de Balkan en zij zijn natuurlijk ook meer dan welkom.
Kroatië moet nu snel zijn banden met de Europese Unie kunnen verstevigen.
Naast Slovenië is het volgens mij het eerste land van het voormalig Joegoslavië dat op termijn in aanmerking komt voor EU-lidmaatschap.
Servië verdient op dit moment vooral materiële steun, zo snel mogelijk.
Europa moet duidelijk tonen dat zijn steun een verschil uitmaakt al vóór de parlementsverkiezingen in Servië.
De hoofdprijs gaat deze week wat mij betreft echter naar de leider van de sociaal-democraten in Bosnië en tussen haakjes naar de bevolking van Slowakije die niet tuinde in de referendumval die de oppositie voor de regering had opgezet, maar dat is een ander hoofdstuk.
In sommige berichten over de verkiezingen in Bosnië las ik dat de extreem-nationalisten hebben gewonnen bij de parlementsverkiezingen in Bosnië-Herzogovina.
Dat lijkt op het eerste gezicht zo te zijn, vooral in de Republika Sprska en in het Kroatische deel.
In het Bosnische deel wordt voor het eerst de positie van de nationalisten aangetast.
Daar beginnen in ieder geval de veranderingen in Kroatië en Servië een invloed te krijgen.
De sociaal-democraten hebben het daar opvallend goed gedaan.
Dat is in Europa en zelfs in de Balkan niet zo bijzonder, maar wat wel opvallend genoemd mag worden is dat deze partij multi-etnisch is en daarvoor openlijk uit- en opkomt.
Op recente bijeenkomsten in Sarajevo introduceerde de leider van deze partij, Zlatko Lagumdzija, in gezelschap van Serviërs, Kroaten, Montenegrijnen, Albaniërs en andere vertegenwoordigers uit de regio het concept van de wederopbouw van de geest. Daarmee raakte hij aan de kern.
Wij moeten vooral investeren in de fysieke wederopbouw van het voormalig Joegoslavië, maar het heeft alleen zin als er ook iets verandert in de hoofden van de mensen.
Politici die zich daarvoor openlijk inzetten verdienen niet alleen onze bewondering maar vooral ook onze steun.
Zij zijn de enigen die het nationalistische bastion kunnen slechten.
De stabiliteit van de regio zal afhangen van de mate waarin nieuwe leiders de nationale geest in de fles kunnen houden en een andere mentaliteit kunnen ontwikkelen.
Hun politieke lot zal mede afhangen van het succes van de hulp van de Europese Unie.
De verslagen van de collega's Westendorp en Lagendijk bevatten de bouwstenen voor een efficiënte aanpak daarvan.
­ (DA) Mijnheer de Voorzitter, de liberale fractie steunt de verslagen waarover wij nu een debat houden, en wij steunen de pogingen van de Commissie om de moeilijke acties die de Unie in de Balkan onderneemt, efficiënter te laten verlopen.
De hulp was tot nog toe te bureaucratisch en te langzaam, omdat het beheer in de Commissie te centralistisch en op een te hoog niveau gebeurt.
Men verdiept zich teveel in details en het Parlement is hier in zekere mate medeverantwoordelijk voor.
De opsplitsing van het Bureau in een hoofdzetel in Saloniki en een operationeel centrum in Pristina was een ongelukkige beslissing, waartegen wij ons steeds verzet hebben.
Nu heeft ook de Rekenkamer op deze beslissing kritiek geuit.
Het is positief dat in de begroting van dit jaar 175 miljoen euro voor Kosovo en 200 miljoen euro voor noodhulp aan Servië zijn opgenomen.
Het is echter zeer jammer dat de middelen voor de VN-administratie in Kosovo, voor de Baltische regio en de snelle reactie-faciliteit als reserve zijn aangelegd.
Het is verkeerd dat we geen zekerheid hebben over de beschikbare middelen voor Servië volgend jaar.
Het is vooral jammer, omdat de Servische, democratisch verkozen president morgen hiernaartoe komt.
Het is ook verkeerd dat een hele reeks programma's in de zogenaamde performance reserve, "gedragsreserve" is ondergebracht.
Ik weet dat het Parlement de Commissie daarmee wil dwingen zich beter te gedragen, maar het is verkeerd zijn eigen kinderen te gijzelen.
Wij zouden de Commissie beter vrij spel geven, opdat ze haar werkzaamheden efficiënter kan uitvoeren en indien dit niet lukt, dan moeten wij ons het recht voorbehouden de Commissie te bekritiseren.
Wij mogen ons niet medeplichtig maken aan het benadelen van door ons gewenste programma's.
Laat ons de Commissie meer middelen geven en de mogelijkheid bieden haar taken te delegeren, zodat het gemakkelijker wordt snelle beslissingen te nemen en zo nodig van koers te veranderen.
Laat ons het bezoek van de Servische president morgen vieren door de Commissie de kans te geven onze hulp op een nieuw en beter spoor te zetten.
­ (EL) Mijnheer de Voorzitter, de onderhavige financieringsinspanningen vormen een van de vele mechanismen voor buitenlandse inmenging in dit uiterst gevoelig gebied van Europa.
Het internationaal imperialisme weet maar al te goed hoe het de tactiek van de zweep en de wortel moet toepassen, hoe het bomaanvallen met humanitaire hulpverlening en verwoesting met wederopbouw moet afwisselen.
Het uiteindelijke doel is de onderwerping van de volkeren aan de nieuwe orde.
Ik vraag mij af hoe juist degenen die zoveel verwoestingen hebben aangericht, nu over wederopbouw durven te spreken.
Waar halen de moordenaars van kleine kinderen en weerloze burgers de euvele moed vandaan om hun slachtoffers les in democratie, rechtsstaat en mensenrechten te geven?
Wat de imperialistische krachten Joegoslavië verschuldigd zijn, zijn geen humanitaire hulpmaatregelen maar oorlogsvergoedingen.
Achter de gebeurtenissen van enkele weken geleden in Joegoslavië, achter die zogenaamde volksopstand, gaat de minstens honderd miljoen dollar schuil die werd betaald ter ondersteuning van de zogenaamde "democratische oppositie" .
Het kan best zijn dat door deze gebeurtenissen een klimaat van euforie is ontstaan in de heersende kringen van het imperialisme. Zelf weten deze echter maar al te goed dat daarmee het verzet van het Joegoslavische volk en van andere volkeren niet is gebroken.
Daarom brengen zij ook mobiele militaire eenheden en politiekorpsen op de been.
(FR) Mijnheer de commissaris, geachte afgevaardigden, we zijn ons er allen van bewust dat de westelijke Balkan een belangrijke uitdaging vormt voor de Europese Unie en voor de geloofwaardigheid van haar buitenlandse politiek. Dat komt zowel door de omvang van onze inzet in die regio, in menskracht, politiek en geld, als door onze wens er een stabiele regio van te maken, door de Balkan op te bouwen, te ontwikkelen en uiteindelijk weer op te nemen in de Europese familie.
Dit jaar is positief begonnen met de democratische omwenteling in Kroatië, ten gevolge van de parlements- en presidentsverkiezingen.
Vervolgens vond er een andere belangrijke gebeurtenis plaats: de overwinning van de democratische krachten in de Federatieve Republiek Joegoslavië en de val van Milosovic.
We hopen dat het jaar eindigt met een versterking van de democratie, bij de parlementsverkiezingen in Servië op 23 december aanstaande.
Zoals u weet heeft de Europese Unie zich doortastend ingezet om haar bijdrage te leveren aan deze historische veranderingen.
De Unie heeft onmiddellijk gereageerd op de nieuwe situatie in Kroatië, door het proces in gang te zetten dat op 24 november tijdens de Top van Zagreb zal leiden tot de opening van onderhandelingen over een Stabilisatie- en associatieovereenkomst met dat land.
Conform de belofte aan de Servische bevolking, heeft de Unie direct na de verkiezing van president Kostunica, die u morgen zult ontvangen, de noodzakelijke maatregelen getroffen: opheffing van de sancties tegen de Federatieve Republiek Joegoslavië, 200 miljoen euro noodhulp, zoals besloten door de Europese Raad in Biarritz en integratie van de Federatieve Republiek Joegoslavië in de internationale gemeenschap, teneinde de versterking van het democratiseringsproces te ondersteunen.
Ik zou graag nog wat uitgebreider terugkomen op de prioriteiten van het voorzitterschap ten faveure van de westelijke Balkanlanden.
Met het oog op de Top van Zagreb heeft de Unie zich bewust geconcentreerd op de versterking van de democratie en op de uitdieping van het stabilisatie- en associatieproces.
Zo streven we een dubbele doelstelling na: ten eerste de ontwikkeling van de regionale samenwerking en ten tweede de implementatie van een doeltreffende politiek van toenadering tussen deze landen en de Europese Unie.
In Keulen had de Europese Raad hun het lidmaatschap van de Unie in het vooruitzicht gesteld.
In Feira zijn de landen die meedoen aan het stabilisatie- en associatieproces als potentiële kandidaten voor toetreding aangemerkt.
Wij willen dit aanbod bevestigen op de Top van Zagreb, maar ook verder gaan: we willen namelijk voor elk land vastleggen welke hindernissen er op de weg naar het lidmaatschap nog genomen moeten worden en welke hervormingen nog moeten worden uitgevoerd.
Tenslotte willen we vanuit de Unie een krachtig ondersteuningsprogramma ontwikkelen om deze landen in dat proces te begeleiden.
Op voorstel van Frankrijk zullen op de Top van Zagreb voor het eerst alle staatshoofden en regeringsleiders bij elkaar komen van de Europese Unie en van de landen die deelnemen aan het Stabilisatie- en associatieproces: Albanië, Bosnië-Herzegovina, Kroatië, de Voormalige Joegoslavische Republiek Macedonië en de Federatieve Republiek Joegoslavië.
Op deze Top zullen we dus op het hoogste niveau de consequenties kunnen trekken uit de beslissende democratische veranderingsprocessen in de regio en vandaaruit nog eens vaststellen dat de weg nu voor alle landen in de regio open ligt voor toenadering tot de Unie, in het kader van het stabilisatie- en associatieproces.
Dat wij voornemens zijn dit proces zoveel mogelijk te benutten, moge blijken uit het feit dat wij in Zagreb de onderhandelingen over de eerste Stabilisatie- en associatieovereenkomst met de Voormalige Joegoslavische Republiek Macedonië zullen afronden, of dat we steeds uitgaan van een op de situatie van elk land toegesneden benadering en we, zoals ik heb gezegd, de vooruitzichten voor eenieder nauwkeurig in kaart brengen.
De Top heeft nog andere doelstellingen: het versterken van de democratie in de Federatieve Republiek Joegoslavië, het ondersteunen van het verzoeningsproces tussen dat land en de buurlanden en het stimuleren van samenwerking op vertrouwensbasis tussen de landen in de regio.
Daarom zal de Unie erop wijzen dat zij van de vijf betreffende landen verwacht dat ze, al vanaf nu overeenkomsten voor regionale samenwerking afsluiten, zonder te wachten tot de Stabilisatie- en associatieovereenkomsten in werking treden.
Deze overeenkomsten voor regionale samenwerking vallen binnen de Stabilisatie- en associatieovereenkomsten en moeten, volgens ons, de volgende punten bestrijken: het opzetten van een politieke dialoog, een regionale vrijhandelszone en een nauwe samenwerking op het gebied van justitie en binnenlandse zaken, in het bijzonder om met behulp van een sterk, onafhankelijk justitieel apparaat doeltreffend op te kunnen treden tegen de georganiseerde misdaad, de corruptie, het witwassen van geld en elke andere vorm van criminaliteit.
De toenadering tot de Europese Unie is inderdaad, in de ogen van de Raad, ten nauwste verbonden met de ontwikkeling van de regionale samenwerking.
De behandeling van de verslagen­Westendorp en ­Lagendijk over de voorstellen voor verordeningen, het eerste voor het kaderprogramma en het tweede voor het Europees Bureau voor wederopbouw, geeft ons de gelegenheid nog eens terug te komen op de grote omvang van de steun die de Unie aan de westelijke Balkan wil gaan geven teneinde het stabilisatie- en associatieproces te begeleiden.
Deze twee verslagen gaan in de goede richting.
Het voorzitterschao deelt uw zorg dat het kaderprogramma de principes van de hervorming van het beheer van de hulp aan landen buiten de Unie in praktijk moet brengen: minder procedures, meer coördinatie ter plekke, minder achterstand bij aangegane verplichtingen.
Tevens willen we dat het werkterrein van het Europees Bureau voor wederopbouw, dat zijn sporen in Kosovo heeft verdiend, wordt uitgebreid tot de gehele Federatieve Republiek Joegoslavië.
We willen dat het Bureau de programma's die het door de Commissie krijgt opgedragen, sneller uitvoert.
Het voorzittterschap stelt zich ten doel overeenstemming te bereiken over de voorstellen voor de verordeningen inzake het CARDS­programma en het Bureau voor wederopbouw in de Raad Algemene Zaken van eind november, volgende week dus, opdat we dit op 24 november in Zagreb bekend kunnen maken.
Ik herhaal de belangrijkste prioriteiten van het CARDS­programma: institutionele versterking met als doel een democratische rechtsstaat, economische ontwikkeling en regionale samenwerking.
Dankzij CARDS moet het hulpprogramma van de Unie in de regio meer samenhang krijgen en doeltreffender en helderder worden.
In de Raad Begroting van 20 juli jongstleden waren de lidstaten het er unaniem over eens dat bij de besprekingen over de totale toewijzing voor CARDS voor de periode 2000­2006 het maximumbedrag van rubriek 4 van de op de Europese Raad van Berlijn vastgestelde financiële vooruitzichten in acht moest worden genomen.
Het bedrag, waaronder ook bijstand aan de Federatieve Rupubliek Joegoslavië zal vallen, is het resultaat van een globaal besluit over de verdeling van de binnen rubriek 4 beschikbare 10 miljard euro over de twee bijstandprogramma' s MEDA II en CARDS.
Tenslotte heeft de Raad Algemene Zaken van 18 september, op initiatief van het voorzitterschap, eenzijdige handelspreferenties goedgekeurd ten gunste van de landen die aan het stabilisatie- en associatieproces deelnemen.
Door deze maatregelen genieten landbouw- en industriële producten uit die landen een voorkeursbehandeling bij invoer in de communautaire markt.
Daarmee heeft de Unie een uitzonderlijk gebaar gemaakt: landbouwproducten in het bijzonder, kunnen vrijwel onbeperkt en vrij van invoerrechten worden verhandeld.
De Raad werkt nu aan uitbreiding van deze maatregelen tot de Federatieve Republiek Joegoslavië.
Het Franse voorzitterschap had zich ambitieuze doelen gesteld met betrekking tot de westelijke Balkan. We staan nu op het punt die doelen te bereiken.
Ik noem de opvallendste communautaire maatregelen: de ontwikkeling van het stabilisatie- en associatieproces, de vaststelling van het CARDS­programma en de aanneming van de handelspreferenties.
De langverwachte overwinning van de democratische krachten in Kroatië en de Federatieve Republiek Joegoslavië dwingt de Europese Unie vanzelfsprekend veel verder te gaan. Daarom moeten wij op de Top van Zagreb een krachtige politieke boodschap afgeven, een boodschap die beantwoordt aan de hoop op vrede en verzoening die de landen in de regio in die democratische omwenteling hebben gevestigd.
Het is aan de Europese Unie om die landen te zeggen: ja, uw plaats en uw toekomst liggen binnen de Europese familie.
Mijnheer de Voorzitter, mijn eerste indruk van president Kostunica is dat hij in zijn politieke activiteiten zeer pragmatisch te werk is gegaan, sinds hij in de Federatieve Republiek Joegoslavië aan de macht kwam.
Hij heeft zijn overwinning geconsolideerd, maar is ook tactvol geweest in zijn betrekkingen met andere leiders in de regio.
Hij heeft reeds een bezoek gebracht aan Sarajevo, hij heeft een informele regionale bijeenkomst in Skopje bijgewoond en hij heeft Moskou bezocht.
De Europese Unie heeft volkomen terecht positief gereageerd op de overname van de macht door president Kostunica.
De visumbeperkingen zijn versoepeld en het olie-embargo en het vliegverbod zijn inmiddels opgeheven.
Het feit dat de Commissie voor 200 miljoen euro aan ­ door de NGO's te verlenen ­ noodhulp en bijstand heeft toegezegd, is prijzenswaardig.
Ik hoop dat president Kostunica en de mensen om hem heen hun positie als nieuwe democratische leiders van de Federatieve Republiek Joegoslavië op alle politieke niveaus gestaag verder zullen consolideren.
De verkiezingen voor het Servische Parlement staan gepland voor 23 december.
Ik juich het toe dat president Kostunica het belang van samenwerking met het Tribunaal voor oorlogsmisdaden in Den Haag inziet.
President Kostunica is als de nieuwe president van Joegoslavië uitgenodigd voor de komende Top van Zagreb.
Op deze Top zullen niet de democratiseringspogingen van Kroatië bejubeld worden, maar zullen, en dat is onvermijdelijk, de prestaties van president Kostunica in het zonnetje worden gezet.
Het is van het grootste belang de andere Balkandeelnemers ervan te verzekeren dat de terugkeer van Joegoslavië in de internationale gemeenschap de hun door de Europese Unie verleende steun op geen enkele manier zal verminderen.
Er moet voldoende aandacht zijn voor de gevoeligheden van alle landen in de Balkanregio. Zij moeten de zekerheid hebben dat zij in de algemene euforie over de machtsovername van president Kostunica niet zullen worden vergeten.
Op de Top van Zagreb dienen daarnaast de volgende zaken op de agenda te staan: de aankondiging door de EU van haar programma' s voor hulp, wederopbouw, democratisering en stabilisering ten behoeve van de westelijke Balkanlanden; een bevestiging van de geleidelijke totstandbrenging van een vrijhandelszone tussen de Europese Unie en de westelijke Balkan, en een belofte van de landen in de regio om te komen tot regionale samenwerking en om een vrijhandelsstelsel tussen de landen onderling te creëren.
Het debat wordt nu onderbroken en om 21.00 uur hervat.
Mevrouw Pack heeft een motie van orde.
Ik hoop dat het inderdaad een motie van orde is en geen voortzetting van het debat met de heer Moscovici.
­ (DE) De heer Moscovici kon jammer genoeg niet aanwezig zijn toen ik het woord voerde.
Ik zou graag van hem vernemen of hij voorstander is van de aanvulling van de doelstellingen van het CARDS-programma met een extra doelstelling, namelijk steun voor onderwijs en opleiding in Zuidoost-Europa.
Dat is een belangrijke nieuwe doelstelling in het CARDS-programma.
De Commissie is daar voorstander van. Ik zou graag weten of dat ook voor de Raad geldt.
Deze kwestie lijkt me interessant en lijkt de steun te hebben van de Commissie.
We zullen haar in de Raad behandelen.
Vragenuur (Raad)
Aan de orde is het vragenuur voor vragen aan de Raad (B5-0553/2000).
Vraag nr. 1 van (H­0818/2000):
Betreft: Snelle­reactiefaciliteit Waarom is dit voorstel niet formeel besproken onder het Franse voorzitterschap, hoewel de voorgangers stellig aan het onderwerp hebben gewerkt?
De Commissie heeft 10 mei jongstleden het Comité van Permanente Vertegenwoordigers een voorstel voorgelegd om een snelle­reactiefaciliteit in te stellen.
Daarmee voldoen we aan de verwachtingen van de staatshoofden en regeringsleiders, zoals verwoord op de Europese Raad in Helsinki in het kader van het rapport aangaande het ontwikkelen van de Europese capaciteit voor civiel en militair crisismanagement Zij hadden om een regeling gevraagd, bijvoorbeeld een door de Commissie in te stellen fonds voor snelle financiering, teneinde een versnelde financiering mogelijk te maken van de bijdragen van de Europese Unie aan operaties van andere instellingen en, zo nodig, activiteiten van niet-gouvernementele organisaties te financieren.
Conform het mandaat van het Comité van Permanente Vertegenwoordigers, wordt dit project verder bestudeerd door de groep adviseurs externe betrekkingen van de Raad.
Op 6 november heeft een eerste behandeling plaatsgevonden.
Doelstelling is zo spoedig mogelijk een regeling vast te stellen, waarbij de Raad vanzelfsprekend eerst de mening van uw Vergadering moet horen.
Dank u zeer voor dit antwoord.
Toen ik deze vraag indiende, was er in de Raad sprake van een impasse en vond er geen discussie plaats en dat was nu precies de reden voor het indienen van de vraag.
Ik constateer echter met genoegen dat er inmiddels beweging in de Raad zit en dat wij in de Commissie buitenlandse zaken over een exemplaar beschikken van uw meest recente document, waarin u schetst hoe het compromis eruit zal gaan zien.
Geachte fungerend voorzitter, u wilt weten wat de mening is van het Parlement en wij hebben begrepen dat u van plan bent volgende maand, in december, een beslissing te nemen.
Als ik u zeg dat het Parlement over dit onderwerp in januari debatteert, bent u dan bereid af te wachten wat onze mening is, voordat u uw beslissing neemt?
Ik kan slechts de conclusie van mijn antwoord herhalen, namelijk dat wij ons ten doel stellen zo snel mogelijk een regeling vast te stellen, maar dat de Raad daarvoor over de mening van het Europees Parlement moet beschikken.
Zo zijn de regels.
Omdat de vragen nrs. 2 en 3 over een soortgelijk onderwerp gaan, worden ze tezamen behandeld.
Vraag nr. 2 van (H­0819/2000):
Betreft: De westelijke Sahara Op 13, 14 en 15 september bracht een delegatie van de Interfractiewerkgroep "Vrede voor het volk der Sahrawi" van het Europees Parlement, waarvan ik deel uitmaakte, een bezoek aan de vluchtelingenkampen van de Sahwari in Zuid-Oost-Algerije.
Wij hebben daar de hoogste autoriteiten van de Democratische Arabische Republiek Sahara (DARS) ontmoet, met name de president, almede de vertegenwoordigers van Minurso.
Deze VN-missie heeft goed identificatiewerk verricht voor de opstelling van de kiezerslijsten, voorafgaand aan de organisatie van een referendum over de zelfbeschikking dat in het door de Marokkaanse regering en Polisario ondertekende plan voor een regeling van de secretaris-generaal van de Verenigde Naties is voorzien.
De delegatie heeft vastgesteld dat de vluchtelingen onder erbarmelijke omstandigheden leven.
Het voortdurende uitstel van het referendum en het mislukken van de onderhandelingen in Berlijn op 28 september jl. hebben bij de bevolking grote verontrusting en teleurstelling teweeg gebracht.
Wij hebben kunnen waarnemen dat van de Europese Unie stellig wordt verwacht dat zij zich duidelijker inzet voor een regeling van dit conflict dat de gehele regio destabiliseert.
Kan het voorzitterschap van de Raad meedelen, overeenkomstig het verzoek van het Europees Parlement in zijn resolutie van 16 maart 2000, welke initiatieven het voornemens is te nemen om een actievere rol te spelen teneinde te garanderen dat het vredesplan van de VN volledig wordt toegepast?
Vraag nr. 3 van (H-0846/2000):
Betreft: Referendum over zelfbeschikking van de westelijke Sahara De huidige besprekingen tussen de internationale bemiddelaar James Baker, afgevaardigde van de secretaris-generaal van de VN, en de partijen in conflict over het houden van een referendum inzake zelfbeschikking van de westelijke Sahara zijn geblokkeerd.
Op de vergadering van 28 september jl. in Berlijn hebben de Marokkaanse autoriteiten gezinspeeld op de mogelijkheid het vredesplan te laten varen en dus af te stappen van de idee van een referendum.
De voorzitter van de Commissie heeft voor november een bezoek aan Marokko en Algerije gepland.
Welke initiatieven worden momenteel door de Raad ontplooid of welke maatregelen denkt de Raad te nemen ter ondersteuning van het vredesplan, opdat het referendum zo spoedig mogelijk wordt gehouden, zodat de risico's worden vermeden die de hervatting van het conflict voor de regio met zich mee zou brengen?
Wat is de politieke inschatting van de Raad met betrekking tot de huidige impasse en welke zijn zijn uitgangspunten voor een bijdrage aan een rechtvaardige oplossing van het conflict?
De Raad van de Europese Unie steunt het proces van de Verenigde Naties.
Hij steunt de inspanningen van de speciale gezant van de secretaris-generaal van de Verenigde Naties, James Baker om voor de westelijke Sahara een rechtvaardige oplossing te vinden die voor beide partijen acceptabel is. De heer Baker lijkt me momenteel enigszins in beslag genomen door andere verplichtingen, maar dat gaat wel over.
De Raad is klaar om te helpen een vertrouwensklimaat tussen de partijen te ontwikkelen.
Een regeling van het conflict in de westelijke Sahara moet bijdragen aan de stabiliteit van de Maghreb en aan zijn economische en sociale ontwikkeling.
Maar dat neemt niet weg dat dit dossier onder de verantwoordelijkheid van de Verenigde Naties valt en van de speciale gezant van de secretaris-generaal, wiens vasthoudendheid in dit ingewikkelde dossier onze steun verdient.
De heer Baker streeft met zijn missie sinds enkele maanden een tweeledig doel na. Enerzijds moeten de problemen opgelost worden die zich voordoen bij het implementeren van het plan van aanpak dat moet leiden tot een referendum over zelfbeschikkingsrecht onder de bevolking van de westelijke Sahara, anderzijds moet er een politiek akkoord worden gesloten.
Zojuist hebben de partijen opnieuw vier maanden uitstel gekregen - zie resolutie 1324 - om zich op beide fronten in te spannen.
De Raad maakt zich niettemin zorgen over de situatie op het stuk van humanitaire en voedselhulp aan de kampbevolking in Tindouf.
De actieve betrokkenheid van de Europese Unie in deze mag nog wel eens benadrukt worden. De Europese Unie is de belangrijkste donor van humanitaire hulp aan de vluchtelingen in de westelijke Sahara, middels het ECHO­programma.
Wij hebben 10,58 miljoen euro uitgetrokken voor de periode 1999-2000, en er loopt nu een hulpprogramma van 9 miljoen euro voor acht maanden per november 2000.
Dank u voor uw antwoord.
U spreekt over een oplossing die voor beide partijen aanvaardbaar is.
Ik heb zelf de kampen van Tindouf bezocht, waar deze zeer moeilijke situatie al 25 jaar voortwoekert.
We moeten helaas constateren dat één van beide partijen, ik bedoel hier Marokko, zich minder inspant om de uitvoering van het vredesplan te garanderen, terwijl het dat toch ondertekend heeft met het akkoord van Houston. Marokko is op diplomatiek niveau een zwaargewicht en beschikt over alle middelen die een staat maar kan hebben.
Het land blijft maar praten over de kwestie van zijn territoriale onschendbaarheid: dit zijn de bewoordingen van de koning, in het bijzonder in zijn laatste troonrede.
Het gaat hier echter wel om het zelfbeschikkingsproces van een volk en van een uitvoering van resoluties van de Verenigde Naties.
Hoe het referendum ook uitpakt - onafhankelijkheid of inlijving bij Marokko - het lijkt me dat de democratische, dus effectieve, procedure de aangewezen weg is om dit conflict eindelijk op te lossen.
Anders zouden een escalatie van de huidige spanning en een mogelijke hervatting van de gewapende strijd een gevaar inhouden voor de hele regio, en dat juist op het moment dat we - we hadden het er hier net nog over - het Euro-mediterraan partnerschap nieuw leven in willen blazen.
Hoe kunnen we dit weer nieuw leven inblazen als het conflict nog voorduurt?
We kennen allemaal de nauwe banden tussen de Europese Unie en Marokko, en meer in het bijzonder tussen Frankrijk en Marokko. Ik zou de heer Moscovici de volgende vraag willen stellen: wat zijn de inhoud en de aard van uw huidige gesprekken met de Marokkaanse regering over de westelijke Sahara?
Zoals u waarschijnlijk wel weet heeft de Marokkaanse minister van Buitenlandse Zaken op 28 september 2000, aan het einde van de vergadering in Berlijn, een verklaring overhandigd. Daarin bevestigt hij nog eens dat hij bereid is alle middelen in te zetten om een definitieve en duurzame oplossing uit te werken.
Rabat lijkt nu begrepen te hebben dat zijn voorstel niet beantwoordde aan de verwachtingen van de secretaris-generaal van de Verenigde Naties en diens speciale gezant en dat het een voorstel moet uitbrengen dat kan leiden tot een verkenning van een rechtvaardige en definitieve oplossing.
Marokko heeft dus op 26 oktober zijn minister van Buitenlandse Zaken en Internationale Samenwerking naar New York gestuurd, opdat hij in besloten zitting door de Veiligheidsraad gehoord kon worden, dit, nadat men op 19 oktober de secretaris-generaal van het Polisario had gehoord.
In zijn betoog heeft de heer Ben Aïssa aangegeven dat hij, in de volgende vergadering van beide partijen onder leiding van de heer Baker, een compleet dossier met inhoud en omvang van het Marokkaanse voorstel zal presenteren.
Volgens de heer Ben Aïssa had Marokko in Berlijn slechts een discussiestuk in grote lijnen ingebracht.
Het standpunt van Frankrijk is dat de bereidwilligheid die Marokko in Berlijn heeft getoond een eerste stap is in de richting van een uitweg uit de huidige impasse bij het vinden van een regeling.
Daarmee is er nog geen basis voor het verkennen van een oplossing, daarvoor zal Marokko een meer precies en inhoudelijk politiek voorstel moeten doen waarmee alle partijen rekening kunnen houden.
Dit zeggen wij onze Marokkaanse gesprekspartners.
­ (DE) Mijnheer de Voorzitter, mijnheer de voorzitter van de Raad, de invloed van de Europese Unie in de Maghreb zou veel groter zijn als ze zich sterker bij het hervormingsproces in Marokko betrokken voelde.
Hoe staat het met de associatieovereenkomst met Marokko?
U weet dat wij over de visserijovereenkomst hebben gedebatteerd.
Ook daarvoor moet een oplossing worden gevonden.
De kwestie van de associatieovereenkomst is echter zeer dringend.
Vraag nr. 4 van (H­0820/2000):
Betreft: Veilig vervoer van radioactieve stoffen binnen de EU Welk overleg heeft plaatsgevonden tussen de Raad (ministers van Vervoer, Milieu en Energie) en het Franse voorzitterschap en de permanente werkgroep van deskundigen voor veilig vervoer van radioactieve stoffen binnen de EU, voordat - of nadat - de Duitse regering in september 2000 heeft aangekondigd dat zij het grensoverschrijdend vervoer van radioactief materiaal dat om veiligheidsredenen in mei 1998 was stopgezet, wil hervatten?
. ­ (FR) Het vervoer van kernmaterialen binnen Frankrijk geschiedt in overeenstemming met de wetgeving op dit gebied. Met name Richtlijn 94/55/EG van de Raad van 21 november 1994 betreffende de onderlinge aanpassing van de wetgevingen der Lid-Staten inzake het vervoer van gevaarlijke stoffen over de weg en Richtlijn 96/49/EG van de Raad van 23 juli 1996 betreffende de onderlinge aanpassing van de wetgevingen der Lid-Staten inzake het vervoer van gevaarlijke stoffen per spoor zijn van toepassing op het vervoer van kernmaterialen en bevatten een aantal technische voorschriften inzake voertuigen, merken en verpakking.
De organisatie van het vervoer van kernmaterialen tussen Frankrijk en Duitsland is onderwerp van bilateraal overleg tussen beide landen. Bij dit overleg is noch de Raad van ministers, noch het Franse voorzitterschap betrokken.
Ik kan slechts mededelen dat Frankrijk en Duitsland ­ en ik spreek nu niet meer als voorzitter van de Raad ­ deze kwesties tijdens een bilaterale top in Vittel vorige week aan de orde hebben gesteld en dat besloten is tot oprichting van een werkgroep om het probleem op te lossen.
Het spijt mij de minister te moeten mededelen dat hij eigenlijk geen antwoord heeft gegeven op mijn vraag.
Ik vroeg welk overleg er plaatsvond tussen de Raad, het Franse voorzitterschap en de permanente werkgroep van deskundigen.
Ik stelde die vraag omdat ongeveer drie weken nadat de groep van deskundigen van de Raad, de permanente werkgroep veilig vervoer van radioactieve stoffen, in april 1998 een verslag had gepubliceerd waarin werd gemeld dat de manier waarop kernafval werd vervoerd geen enkel gevaar voor de volksgezondheid opleverde, de transporten besmet werden bevonden, zoals de minister bekend is.
Aangezien men, naar verluidt, op het punt staat deze transporten te hervatten - en het doet mij deugd te horen dat er druk wordt overlegd - moet mij één ding van het hart: is de werkgroep die zich bezighoudt met afval nog wel geloofwaardig?
De werkgroep stelde dat alles prima in orde was en vervolgens werden de transporten besmet bevonden.
In dit verband vraag ik u: waarom maken alleen vertegenwoordigers van de kernindustrie en de overheid deel uit van deze werkgroep van deskundigen?
Waarom is er geen ruimte voor onafhankelijke deskundigen die beschikken over gedetailleerde informatie die relevant zou kunnen zijn?
Mag ik de minister vragen om een duidelijk antwoord op deze vragen?
­ (FR) Wij hebben ­ ik herhaal het nogmaals ­ besloten tot oprichting van een werkgroep.
Het betreft hier een voornamelijk bilaterale aangelegenheid. U kunt er echter zeker van zijn dat wij oprecht van plan zijn om resultaten te boeken.
Het gaat er niet om bepaalde elementen te schrappen, maar om dit probleem op te lossen.
Vraag nr. 5 van (H­0826/2000):
Betreft: Opstarten van initiatieven van de EU in het conflict tussen Armenië en Azerbeidzjan Het jarenlange conflict tussen Armenië en Azerbeidzjan heeft de economische ontwikkeling van de twee landen lam gelegd en heeft een ernstige weerslag gehad op hun maatschappelijk weefsel.
De presidenten van Armenië en Azerbeidzjan, de heer Robert Kocharian en de heer Heydar Aliyev, hebben elkaar tijdens het afgelopen jaar tenminste 11 keer ontmoet (International Herald Tribune van 07.09.2000).
Tot nu toe is de EU een passieve toeschouwer gebleven van de inspanningen van de twee landen en heeft zij geen enkel initiatief terzake genomen, waardoor zij andere strategische belangen de ruimte heeft gelaten om hun opportunistische zetten te doen.
Welke diplomatieke initiatieven denkt de Raad te nemen voor de toenadering tussen Armenië en Azerbeidzjan, de oplossing van de bilaterale conflicten en de bevordering van de samenwerking tussen de twee landen?
. ­ (FR) De stabiliteit en de ontwikkeling van de Kaukasus vormen een van de strategische prioriteiten van de Europese Unie.
Zoals u weet, steunt de Europese Unie de huidige bemiddelingspogingen om te komen tot een politieke oplossing voor alle conflicten in de regio, op basis van het eerbiedigen van de territoriale integriteit van de betrokken staten en op basis van een redelijke mate van autonomie.
De Unie volgt de besprekingen tussen Armenië en Azerbeidzjan om een oplossing te vinden voor de kwestie Nagorno-Karabach dan ook op de voet. Derhalve verwelkomt de Unie de ontmoetingen die regelmatig tussen beide presidenten plaatsvinden en spreekt zij de wens uit dat deze ontmoetingen zullen leiden tot een politieke oplossing.
De Europese Unie blijft ervan overtuigd dat de groep van Minsk, de OVSE, een centrale rol moet spelen bij de totstandkoming van een oplossing voor het conflict over Nagorno-Karabach, al zijn de diverse voorstellen die in 1997 en 1998 door deze groep zijn gedaan, afgewezen door zowel Erevan als Bakoe.
De Unie maakt bovendien gebruik van alle middelen die haar in het kader van de Partnerschaps- en samenwerkingsovereenkomst ter beschikking staan, ten einde een bijdrage te leveren aan de verbetering van de betrekkingen tussen de twee landen.
Dankzij de verschillende samenwerkingsorganisaties is het mogelijk geweest een structurele politieke dialoog op gang te brengen die tot doel heeft de contacten tussen Armenië en Azerbeidzjan te vergemakkelijken.
Tegelijkertijd blijft de Unie beide landen in belangrijke mate materieel ondersteunen door middel van verschillende programma' s, in het bijzonder TACIS.
De Unie heeft aangeboden grensoverschrijdende projecten van gemeenschappelijk belang te financieren om bij te dragen aan het herstel van de goede verstandhouding tussen de twee landen.
De inzet van de Europese Unie is openlijk erkend door Armenië en Azerbeidzjan, die hebben verklaard bereid te zijn om hun betrekkingen met de Unie te intensiveren.
­ (EL) Met uw permissie, mijnheer de fungerend voorzitter, maar ik ben niet tevreden over uw antwoord. Dit was een formeel antwoord, een antwoord dat ik misschien van een overheidsdienst kan verwachten, maar dat in geen geval een politiek initiatief tot uiting brengt.
Voor de stabilisering van het Kaukasusgebied zijn veelomvattende initiatieven en een veelomvattend plan nodig.
Zoals ik in de krant heb kunnen lezen heeft de Europese Unie het kortgeleden over een andere boeg gegooid wat haar energiestrategie betreft. Naar het schijnt keert men zich nu meer richting voormalige Sovjetunie, wat dit ook moge betekenen voor dit gebied.
Daarom kan de Europese Unie niet werkeloos toezien hoe de situatie zich daar ontwikkelt. Ik heb mijn vraag natuurlijk niet gesteld om te zeggen hoe blij ik ben met de goede gang van zaken, maar omdat de situatie mij wel degelijk tot nadenken aanzet.
Mijns inziens kan deze situatie het uitgangspunt worden voor een geïntegreerd beleid, voor een soortgelijk beleid als wij de laatste tijd voor de Balkan hebben besproken. De Europese Unie zou met andere woorden het initiatief moeten nemen tot een nieuw stabiliteitspact voor het Kaukasusgebied, een pact dat tot doel heeft de ontwikkeling, de autonomie en de democratie van heel het gebied te bevorderen.
­ (EL) Mijnheer de Voorzitter, ik deel de vraag van de heer Souladakis. Ook ik zou graag willen weten welke initiatieven de Europese Unie denkt te ontplooien om een oplossing te vinden voor dit enorme probleem, een probleem dat een rijk gebied belet uit de situatie te geraken waarin het vast is komen te zitten.
Een van de belangrijkste oorzaken daarvan is het embargo dat Turkije heeft opgelegd aan Armenië. Daarom wil ik de fungerend voorzitter vragen of in de huidige onderhandelingen en besprekingen met Turkije ooit, zij het dan terloops, de opheffing van het embargo dat Turkije heeft opgelegd aan Armenië ter sprake is gebracht.
­ (FR) Ik heb begrip voor de standpunten die beide afgevaardigden naar voren hebben gebracht. Over het optreden van de Unie zoals dat heeft plaatsgevonden, heb ik niets toe te voegen.
Wat de besprekingen met Turkije betreft: wij hebben hierover onlangs een uitermate belangrijk debat gevoerd.
Daar de vraagsteller afwezig is, vervalt de vraag nr. 6.
Vraag nr. 7 van (H­0832/2000):
Betreft: Wetsvoorstel ter voorkoming van het verbergen van vluchtelingen Het Franse voorzitterschap heeft enkele voorstellen ingediend tot aanscherping van de wetgeving ten aanzien van personen die illegale vluchtelingen vervoeren of verbergen.
De voorstellen gelden voor eenieder die vluchtelingen verbergt, zelfs indien hij dit zonder winstoogmerk doet.
Overeenkomstig de voorstellen hebben de lidstaten van de EU eveneens de mogelijkheid organisaties die vluchtelingen verbergen op diverse manieren te straffen en zelfs te ontbinden.
Is het voorzitterschap van mening dat deze eventuele ontbinding eveneens moet gelden voor ideële organisaties zoals kerken, kloosters en partijen?
. ­ (FR) Het drama van Dover afgelopen juni heeft pijnlijk duidelijk gemaakt dat het noodzakelijk is om illegale immigratienetwerken doeltreffender te bestrijden.
De Europese Raad van Feira heeft afgelopen juni de Raad verzocht om versnelde invoering van maatregelen ter bestrijding van illegale immigratienetwerken, zoals neergelegd in de conclusies van de Europese Raad van Tampere van oktober 1999.
De ontwerprichtlijn is gericht op het definiëren van het begrip 'hulp bij binnenkomst, verplaatsing en onrechtmatig verblijf' . Het ontwerp-kaderbesluit heeft tot doel het strafrechtelijk kader te versterken ten einde te kunnen optreden tegen deze hulp bij binnenkomst en onrechtmatig verblijf.
Deze teksten, die voor advies zijn voorgelegd aan het Europees Parlement, zijn momenteel in behandeling bij de terzake bevoegde werkgroepen van de Raad.
De teksten beogen in hoofdzaak de bestrijding van georganiseerde mensensmokkel.
Doel is de criminele organisaties die zich hieraan schuldig maken op te rollen en te berechten.
De vraag van de geachte afgevaardigde biedt het voorzitterschap aldus de gelegenheid om bepaalde misverstanden uit de weg te ruimen.
Doel van de betreffende teksten is niet om potentiële vluchtelingen te verhinderen om hun recht uit te oefenen om op het grondgebied van de Unie asiel aan te vragen.
De geachte afgevaardigde zal het met mij eens zijn dat een potentiële vluchteling niet ipso facto een illegale immigrant is.
De betreffende teksten hebben evenmin tot doel organisaties zonder winstoogmerk te belemmeren bij de uitvoering van hun taken, voorzover zij tenminste de toepasselijke wet- en regelgeving in acht nemen.
Het gaat dus om de strijd tegen criminele organisaties die betrokken zijn bij mensensmokkel en niet om het ontmantelen van niet-gouvernementele organisaties, politieke of religieuze organisaties en liefdadigheidsinstellingen, tenzij deze ­ wat ik me echter niet kan voorstellen ­ als dekmantel zouden dienen voor illegale praktijken.
­ (DA) Wij zijn het ermee eens dat de situatie in Dover een reactie vereist, maar ze brengt naar mijn mening ook een ander probleem onder de aandacht.
In de Deense media zagen wij een veertienjarige Afghaanse jongen, die vertelde dat men zonder de hulp van een agent niet kan vluchten.
Hij gebruikte letterlijk het woord agent, wat erop wijst hoe moeilijk het is voor mensen die op de vlucht zijn, naar een gebied te vluchten waar ze asiel kunnen aanvragen. Dat is volgens mij de kern van het probleem.
Op die manier komen humanitaire handelingen meer en meer in de criminele sfeer en ik wil de Raad graag vragen wat zijn standpunt hierover is.
Wij bevinden ons in een moeilijke situatie waar immigranten en vluchtelingen vaak door elkaar gehaald worden.
Wat denkt de Raad?
Indien we dit gebied verder criminaliseren, dan dragen wij ertoe bij dat alleen de gewetenloze, gevoelloze en op geld beluste mensen overblijven.
Wil de Raad er met zijn beleid werkelijk toe bijdragen dat het geld van arme, vervolgde mensen in de zakken van de maffia en gelijkaardige organisaties terechtkomt?
De strekking van de Europese teksten is mijns inziens dat elke lidstaat de maatregelen moet nemen die nodig zijn om het doelbewust vergemakkelijken ­ door middel van directe dan wel indirecte hulp - van binnenkomst, verplaatsing of onrechtmatig verblijf op zijn grondgebied van een vreemdeling die geen ingezetene is van een lidstaat van de Unie, te kunnen aanmerken als strafbaar feit.
Dit is de achterliggende gedachte.
Mijnheer de voorzitter, ik ben blij met het antwoord van de Raad op de oorspronkelijke vraag.
Ik wil alleen dat de minister nogmaals benadrukt dat dit wetsvoorstel zich richt op diegenen die misbruik maken en profiteren van mensen die zich in een uitzichtloze situatie bevinden en niet tot doel heeft de immigrant of potentiële immigrant verder te criminaliseren.
Het gaat erom dat bendes niet langer munt kunnen slaan uit immigranten.
En dat is precies wat er in Dover is gebeurd.
Dat er mensen in een vrachtwagen de dood hebben gevonden was het werk van de georganiseerde misdaad, van mensen die geld aan deze mensen probeerden te verdienen en daaraan dient een einde te komen.
Ik zou de Raad ook willen vragen - en op dit punt ben ik het eens met mevrouw Frahm - om de lidstaten aan te sporen een duidelijker onderscheid te maken tussen asielzoekers en illegale immigranten.
De lidstaten maken momenteel de indruk niet precies meer te weten wat hun internationale verplichtingen zijn.
Er bestaat wel degelijk een internationale afspraak dat asielzoekers fatsoenlijk en volgens bepaalde specifieke procedures moeten worden behandeld.
Een aantal lidstaten lijkt momenteel asielzoekers en illegale immigranten over één kam te scheren.
­ (FR) Ik kan de lezing van de heer Martin bevestigen. Doelstelling is bestrijding van criminele organisaties die betrokken zijn bij mensensmokkel en niet herziening van de bestaande wetgeving op grond waarvan potentiële vluchtelingen op het grondgebied van de Unie asiel mogen aanvragen.
Alleen daar gaat het om.
Ter verduidelijking wil ik er nog aan toevoegen dat het er in deze twee teksten voornamelijk om gaat het strafrechtelijk kader te versterken om te kunnen optreden tegen netwerken voor mensensmokkel.
Dit is het soort feiten en organisaties die wij resoluut willen bestrijden.
­ (SV) Mijnheer de Voorzitter, mijnheer de minister, ondanks de uitleg die ik heb gekregen, begrijp nog steeds niet waarom dit onnauwkeurige en deels inhumane voorstel überhaupt is ingediend.
Zou het niet billijker en logischer zijn dat de EU-regeringen en de Raad zouden nadenken over de reden waarom mensen gedwongen zijn om zich illegaal in Europa te vestigen?
Ik zou de minister willen vragen van hoeveel landen de EU-landen momenteel een inreisvisum eist. Zijn dat er tien?
Zijn het er vijftig? Of zijn het wellicht honderd landen?
Volgens de laatste gegevens die ik heb, gaat het om 127 landen.
Klopt dit cijfer?
Als het klopt, vindt u dit dan redelijk en vindt u dit een humaan asielbeleid?
­ (FR) Ik kan hier verder geen antwoord op geven.
Vraag nr. 8 van (H­0836/2000):
Betreft: Eremoord in Turkije Ieder jaar zijn in Turkije duizenden vrouwen het slachtoffer van eremoord.
Weliswaar hebben vrouwen volgens de Turkse wet dezelfde rechten als mannen, maar in de praktijk veroordelen tal van mannen vrouwen nog steeds ter dood omdat zij zijn verkracht, omdat zij echtbreuk begaan of omdat zij gewoon omgang hebben met andere mannen.
Mannen die deze moorden begaan krijgen zelden langdurige gevangenisstraffen, soms komen zij er met niet meer dan twee jaar vanaf.
De nieuwe wetgeving die in Turkije wordt voorbereid inzake een verbod op strafvermindering is noodzakelijk, maar nog veel belangrijker is dat moslimleiders zich distantiëren van eremoord die regelrecht tegen de islam indruist.
Hiervoor zijn wetgeving en initiatieven tot uitbreiding van de discussie en bewustmaking noodzakelijk.
Hoe en wanneer overweegt de Raad van Turkije doelmatige maatregelen te eisen in de strijd tegen eremoorden?
De geachte afgevaardigde heeft de aandacht van de Raad gevestigd op de kwestie van de eremoorden in Turkije.
Deze praktijken lijken in onbruik te raken en komen naar verluidt alleen nog op het platteland voor.
De Raad blijft niettemin bezorgd over deze misdaden, die dikwijls plaatsvinden onder onaanvaardbare omstandigheden.
De Turkse regering heeft hervormingen in gang gezet die moeten leiden tot een effectievere aanpak van deze misdaden, die uiteraard in strijd zijn met de nationale wetgeving.
In het rapport dat de Turkse Raad van ministers op 21 september jongstleden als hervormingsprogramma heeft aangenomen, worden in het gedeelte met de wetswijzigingen verschillende projecten genoemd: opname in het Turkse Burgerlijk Wetboek van maatregelen die moeten bijdragen aan de feitelijke gelijkheid van mannen en vrouwen op sociaal-educatief terrein; intensievere bestrijding van huiselijk geweld; effectievere bestraffing van dit geweld door het aanwijzen van gespecialiseerde rechters en tot slot een verbod op de mogelijkheid van strafvermindering voor eremoorden.
U kunt ervan verzekerd zijn dat de Raad streng zal toezien op de tenuitvoerlegging van deze maatregelen, die de eerbiediging van de eerder uitvoerig besproken criteria van Kopenhagen tot uitdrukking brengen.
Eremoorden zijn in ieder geval geen specifiek Turks probleem, aangezien ze in een groot aantal landen voorkomen.
De Raad heeft dan ook het Nederlandse initiatief gesteund om dit jaar in het kader van het derde comité van de Algemene Vergadering van de Verenigde Naties een ontwerpresolutie tegen deze misdaden in te dienen. Deze ontwerpresolutie is nog in behandeling.
De Raad merkt op dat Turkije dit initiatief eveneens heeft gesteund.
Ook al valt moeilijk te begrijpen hoe een barbaars fenomeen als eremoord verklaard kan worden, is het in ieder geval een feit dat er ieder jaar tientallen Turkse vrouwen koelbloedig worden vermoord door hun broer, vader, neef of echtgenoot met als reden dat de eer van de familie gered moet worden.
Voor de familie, en in het bijzonder voor de mannen in de familie, worden status, eer en goede naam bepaald door hun bezittingen, en daar vallen de vrouwelijke familieleden onder.
Mannelijke familieleden hebben volgens deze zienswijze de bevoegdheid en de plicht om een vrouwelijk familielid om het leven te brengen die haar waarde van ongeschonden vrouw om de een of andere reden heeft verminderd.
Het doet er niet toe of dat vrijwillig of onvrijwillig is gebeurd, dat wil zeggen of ze al dan niet verkracht is.
Het is goed dat de Raad wijst op de initiatieven die genomen zijn.
Het is belangrijk om strafvermindering te verbieden, maar het is nog belangrijker om de algemene acceptatie van eremoord tegen te gaan.
Ik heb de volgende vraag aan de Raad: bent u bereid om krachtige maatregelen te nemen om de geweldspiraal te doorbreken door bijvoorbeeld te eisen dat islamitische leiders zich officieel van eremoord distantiëren?
­ (FR) Ik ben van mening dat deze misdaden inderdaad met alle mogelijke middelen moeten worden bestreden, en ik stel vast dat de Raad van de Unie, de Algemene Vergadering van de Verenigde Naties en, naar ik meen, de Turkse regering hiertoe bereid zijn.
Deze achterhaalde praktijken moeten worden uitgebannen.
Vraag nr. 9 van (H­0839/2000):
Betreft: Houding van de Franse minister voor Europese Zaken Moscovici tegenover Oostenrijk In een interview met de Franse televisiezender "France 3" heeft de Franse minister voor Europese Zaken Pierre Moscovici bij herhaling een afwijzende houding ingenomen tegen de Oostenrijkse regering.
Hij was er verder van overtuigd dat de regeringscoalitie van de ÖVP en FPÖ "abnormaal" was en dat de FPÖ een "racistische en xenofobe partij" was.
Hoe verklaart de Raad dat een officiële vertegenwoordiger van het Franse voorzitterschap zelfs na het positieve oordeel van de Wijzen over Oostenrijk en de daaropvolgende opheffing van de ongerechtvaardigde "sancties" tegen Oostenrijk een dergelijke afwijzende, agressieve en kwetsende houding inneemt tegenover een volwaardig lid van de Europese Unie zonder dat dit wordt weersproken?
Kan de Raad verklaren of deze uitlatingen van de Franse minister voor Europese Zaken ook de houding van het Franse voorzitterschap weergeven of dat Moscovici deze uitlatingen op persoonlijke titel heeft gedaan?
Kan de Raad bevestigen dat de uitlatingen en de houding van Moscovici niet leidt tot nadelen en een ongelijke behandeling van Oostenrijk in het kader van de belangrijke en grote Europese projecten?
Wanneer is de Raad voornemens zich openlijk te distantiëren van de uitlatingen van Moscovici en met een rectificatie te komen?
. ­ (FR) Toen deze vraag werd gesteld, vroeg ik me inderdaad af wat deze Franse minister van Europese Zaken heeft gezegd toen hij, en ik citeer de vraag "tegen de Oostenrijkse regering bij herhaling een afwijzende houding heeft ingenomen.
Hij was er verder van overtuigd dat de regeringscoalitie van de ÖVP en FPÖ abnormaal was en dat de FPÖ een racistische en xenofobe partij was" .
De vraagsteller vervolgt: 'Hoe verklaart de Raad dat een officiële vertegenwoordiger van het Franse voorzitterschap een dergelijke afwijzende, agressieve en kwetsende houding blijft innemen tegenover een volwaardig lid van de Europese Unie zonder dat dit wordt weersproken?
Kan de Raad verklaren of deze uitlatingen van de Franse minister voor Europese Zaken ook de houding van het Franse voorzitterschap weergeven of dat Moscovici deze uitlatingen op persoonlijke titel heeft gedaan?
Kan de Raad tot slot bevestigen dat de uitlatingen en de houding van Moscovici niet leiden tot nadelen en een ongelijke behandeling van Oostenrijk in het kader van de belangrijke en grote Europese projecten?
Wanneer is de Raad voornemens zich openlijk te distantiëren van de uitlatingen van Moscovici en met een rectificatie te komen?' .
Vanmiddag niet, en aangezien ik de minister ken, kan ik u namens de Raad nu al een antwoord geven.
In antwoord op de door de geachte afgevaardigde gestelde vraag wijst het voorzitterschap erop, dat de politieke situatie in Oostenrijk en de bilaterale maatregelen die door de overige lidstaten ten aanzien van Oostenrijk zijn aangenomen en vervolgens opgeheven, niet vallen onder de verantwoordelijkheid van de Raad, aangezien het hierbij om bilaterale maatregelen ging.
Het voorzitterschap kan dus geen uitsluitsel geven over deze kwestie.
Het spreekt echter vanzelf dat van enige benadeling of ongelijke behandeling van Oostenrijk en zijn regering geen sprake kan zijn, aangezien de maatregelen zijn opgeheven.
Op persoonlijke titel kan ik u echter mededelen dat de uitlatingen die de betreffende minister op de zender France 3 heeft gedaan representatief zijn voor zijn opvattingen over dit onderwerp.
­ (DE) Mijnheer de Voorzitter, mijnheer de voorzitter van de Raad, uit uw antwoord blijkt dat u persoonlijk de Raad gijzelt.
Uw persoonlijke vooroordelen zijn strijdig met de Oostenrijkse realiteit en het verslag van de Wijzen en beïnvloeden uw functie als voorzitter van de Raad. Dat is tijdens de voorbereiding van de rondreis langs de hoofdsteden van de Franse president en de Franse voorzitter van de Raad duidelijk gebleken.
Wanneer zult u uw ambt geheel naar de geest van Robert Schuman en overeenkomstig de inhoud van het verslag van de Wijzen en de Oostenrijkse realiteit uitoefenen zonder u door uw persoonlijke vooroordelen te laten leiden?
­ (FR) Over dit onderwerp heb ik zelf geen vooroordelen. Zoals ieder ander kan ik een politieke analyse maken van de aard van de regering.
Ik moet daarbij opmerken dat de deskundigen in hun verslag de kwalificaties racistisch en xenofoob bezigen, althans in de vorm van vragen.
Voor het overige kan ik u in mijn hoedanigheid van fungerend voorzitter verzekeren dat deze opvattingen op geen enkele wijze van invloed zijn.
Let wel: op geen enkele wijze.
De Oostenrijkse regering is de rechtmatige regering van een lidstaat van de Europese Unie. Met de samenstelling van die regering kan men het wel of niet eens zijn.
Dat er maatregelen zijn ingesteld, komt overigens doordat veertien andere landen het met die samenstelling niet eens waren.
Momenteel zijn de maatregelen opgeheven en gaan we dus met deze regering om zoals met iedere andere regering.
In communautair verband is dit overigens steeds het geval geweest, aangezien de maatregelen bilateraal waren.
Ik kan u dus volmondig verzekeren dat de Oostenrijkse regering in communautair verband wordt beschouwd als geheel gelijkwaardig aan de overige regeringen. De Oostenrijkse regering neemt in het kader van dit voorzitterschap deel in alle Raden.
Wat betreft de rondreis van Jacques Chirac, staatshoofd en president van de Franse Republiek: die zal uiteraard eindigen in Wenen.
Ik kan hieraan toevoegen dat de president van de Republiek traditiegetrouw zal worden begeleid door een minister van zijn regering, hetzij door de minister van Buitenlandse Zaken, hetzij door mijzelf.
Volgende week vindt er op mijn uitnodiging in Frankrijk een vergadering plaats van de Europese Conferentie over de toetreding van Midden- en Oost-Europese landen.
Naar verluidt zal mevrouw Ferrero-Waldner daarop aanwezig zijn. Zij is van harte welkom.
Dit alles in aanmerking genomen, is het van belang de zaken goed uit elkaar te houden.
Enerzijds is er het Franse voorzitterschap van de Europese Unie, dat de taken die het heeft volledig objectief uitvoert, anderzijds is er de politieke opvatting die een politicus over een politieke situatie mag hebben. En daar blijf ik bij.
­ (DE) Mijnheer de Voorzitter, ik ben het met de heer Moscovici eens dat extreem­rechtse partijen in regeringen geen plaats hebben. Dat zou in Oostenrijk ook niet mogelijk zijn, want bij ons zijn zulke partijen verboden.
Mijn vraag aan de heer Moscovici luidt: waarom zijn extreem-rechtse partijen in Frankrijk niet verboden en hoe staat de voorzitter van de Raad tegenover extreem­linkse partijen in regeringen?
Mijnheer Moscovici, staat u mij een kleine opmerking toe: ik hou van Frankrijk, ik hou van de Fransen, en de charme van de Franse mannen is in de regel onovertroffen.
De uitweidingen over Frankrijk en de charme van de Franse mannen zijn allemaal erg de moeite waard. De heer Moscovici moet de vraag echter als fungerend voorzitter van de Raad beantwoorden.
Zijn hoedanigheid van Fransman en de politieke situatie in Frankrijk doen helemaal niets ter zake.
­ (FR) Ik vroeg me af waarom u de woorden "in de regel" hebt gebezigd waar het gaat om de charme van de Fransen. Ik ben van mening dat die charme algemeen is, dat hoop ik althans.
Ik wilde alleen maar zeggen dat er geen sprake was van discriminatie van welk land dan ook.
Om een voorbeeld te geven: als in mijn land, Frankrijk, morgen een extreem-rechtse partij aan de macht zou komen ­ en ik spreek nu in mijn hoedanigheid van minister ­ dan zou ik willen dat tegen mijn land dezelfde soort maatregelen werden ingesteld als tegen Oostenrijk zijn genomen.
Er is dus geen sprake van discriminatie van welk land dan ook.
Ik ben van mening dat de Europese Unie een aantal waarden heeft die zich inderdaad slecht verdragen met het bekleden van bepaalde verantwoordelijkheden door bepaalde landen.
Dat is het politieke standpunt.
Hiermee heb ik duidelijk willen maken, mevrouw, dat ik houd van Oostenrijk en in zijn algemeenheid van de Oostenrijkers.
­ (FR) Op de eerste vraag kan ik u een duidelijk antwoord geven.
Deze maatregelen hebben hun kracht en hun beperkingen getoond.
Ze zijn ingesteld en weer opgeheven, en ik ben van mening dat er inderdaad een juridisch instrument in de Verdragen moet worden opgenomen.
Verschillende landen, waaronder Oostenrijk, hebben met het oog hierop amendementen op artikel 7 van het Verdrag betreffende de Europese Unie ingediend, die tot doel hebben een waarschuwingsmechanisme in te stellen dat het mogelijk maakt aanbevelingen te doen aan een land waarvan wordt verondersteld dat het niet beantwoordt aan de waarden van de Europese Unie, waarbij tegelijkertijd naar dat land wordt geluisterd.
Dit is bijvoorbeeld het voorstel van de Oostenrijkse regering.
Ik kan u verzekeren dat dit voorstel serieus in overweging wordt genomen, en naar mijn stellige overtuiging moeten wij in het kader van de IGC het Verdrag in deze zin wijzigen.
Voor het overige heb ik de woorden 'extreem-links' en 'extreem-rechts' niet gebezigd, aangezien wij ons dan wellicht zouden verliezen in een debat over definities.
Wanneer u mededeelt dat extreem-rechtse partijen in Oostenrijk verboden zijn, is daar op zich niets tegen. We kunnen ons echter ook afvragen wat extreem-rechts is en wat niet.
Ikzelf heb de kwestie van de waarden aan de orde willen stellen; ik heb het gehad over de waarden zoals die in onze teksten worden genoemd, over de waarden zoals die zijn bevestigd in het Handvest van grondrechten en in het bijzonder ­ dat moet worden erkend ­ over de strijd tegen alle vormen van discriminatie, welke de Europese wetgeving zo hoog in het vaandel heeft staan. Wij moeten eerbiediging van deze waarden afdwingen.
Vraag nr. 10 van (H-0842/2000):
Betreft: Antwoord van de Raad op de brief van de Turkse minister van Buitenlandse Zaken I. Cem Bij mijn aanvullende vraag (vragenuur van 5 september 2000 ­ vraag H-0610/00) was ik in de gelegenheid de fungerend voorzitter van de Raad te vragen hoe zijn antwoord luidde op de vraag die de Turkse minister van Buitenlandse zaken I. Cem aan de vijftien ministers van Buitenlandse Zaken van de Europese Unie heeft gestuurd en waarin hij probeerde zijn eigen uitleg van de besluiten van de Top van Helsinki te verbreiden.
Het antwoord van de fungerend voorzitter dat hij geen concreet antwoord hierop had en zijn algemene verwijzing naar de Top van Helsinki dat dit de gemeenschappelijke regel was, hield duidelijk geen antwoord in op de zeer concrete opmerkingen in de brief van Cem.
Kan de Raad dus meedelen hoe zijn antwoord luidt op het punt in de brief van Cem waarin hij verklaart dat in de partnerschapsrelatie geen verbinding kan worden gelegd tussen de kwestie-Cyprus en de betrekkingen EU-Turkije, en dat een dergelijke verbinding een schending van de voorwaarden van Helsinki zou inhouden?
. ­ (FR) De Turkse minister van Buitenlandse Zaken, de heer Cem, heeft inderdaad een schrijven gericht aan de ministers van Buitenlandse Zaken van de overige lidstaten van de Europese Unie.
De Raad heeft deze brief niet ontvangen, maar uiteraard heeft het voorzitterschap de heer Cem antwoord gegeven. De tekst van dit antwoord is medegedeeld aan alle lidstaten.
Wat betreft het partnerschap voor de toetreding van Turkije dat u aan de orde stelde, kan ik u mededelen dat de Commissie haar voorstellen op 8 november jongstleden heeft ingediend, tegelijk met haar verslagen over de vooruitgang die de dertien kandidaatlanden hebben geboekt op hun weg naar toetreding.
De Raad moet het voorstel nu beoordelen.
Het voorzitterschap blijft streven naar aanneming van het partnerschap tijdens de Raad Algemene Zaken op 20 november. Kon deze kwestie van het partnerschap dan niet tevens aan de orde worden gesteld in het antwoord van de heer Vedrine aan de heer Cem?
Het voorzitterschap heeft hierbij echter het belang van dit partnerschap benadrukt als nuttig instrument voor het formuleren van het toekomstige nationale programma voor de overname van het acquis door Turkije en voor de tenuitvoerlegging van de pretoetredingsstrategie van het land, in overeenstemming met de letter en geest van de conclusies van de Europese Raad van Helsinki.
Ik denk bovendien dat het debat dat we zojuist over Turkije hebben gevoerd duidelijk maakt in welke zin de Raad en de Commissie te werk willen gaan.
­ (EL) Ik dank de fungerend voorzitter. Hij sprak terecht over het voorstel voor een besluit van de Raad betreffende een partnerschap.
Dit is inderdaad een nieuw element. Daarom zal ik uitgaand van de tekst van de Commissie enkele heel concrete vragen stellen.
Is ten eerste voor de Raad een tekst aanvaardbaar die weliswaar van toepassing is op Turkije maar nergens het woord "minderheid" en het woord "Koerden" bevat?
Is ten tweede voor de Raad een tekst aanvaardbaar waarin onder de doelstellingen op lange termijn zelfs geen gewag wordt gemaakt van het standpunt van Helsinki in verband met "grensconflicten tussen een kandidaat-land en een lidstaat van de Europese Unie" ?
Is ten derde voor de Raad een tekst aanvaardbaar waarin, wat de kwestie Cyprus betreft, het weinig serieuze standpunt van de Commissie voorkomt volgens hetwelk Turkije de inspanningen van de secretaris-generaal van de VN moet steunen? Zou men niet veeleer moeten zeggen dat Turkije een oplossing moet aanvaarden op grond van de resoluties van de VN?
­ (FR) Wat betreft het probleem van met name de Koerdische minderheden, denk ik dat wie zojuist naar het debat heeft geluisterd, heeft begrepen dat deze kwesties bekend zijn en dat zowel de Commissie als de Raad hiermee rekening houdt.
De politieke regeling voor Cyprus die u noemt, mijnheer Alavanos, zal tijdens de gesprekken met Turkije uiteraard aan de orde worden gesteld. Bovendien hebben wij ons in Helsinki hierop vastgelegd.
Ik wijs erop dat deze politieke dialoog, samen met het toekomstige partnerschap voor de toetreding, een van de elementen van de pretoetredingsstrategie voor Turkije is, welke bij die gelegenheid zijn vastgelegd.
De Raad Algemene Zaken van aanstaande maandag 20 november zal tot in detail debatteren over het voorstel inzake het partnerschap voor de toetreding dat pas door de Commissie is geformuleerd en dat expliciet en gedetailleerd verwijst naar de conclusies van Helsinki.
In deze zin willen wij te werk gaan. Het voorzitterschap van de Raad zal alles in het werk stellen om tot een goed akkoord te komen.
­ (EL) Mijnheer de Voorzitter, ik ben toch wel wat verbaasd.
Wij zijn met een bepaalde situatie geconfronteerd en daarop zou ik graag een antwoord willen van de minister. Ten eerste staat in de conclusies van Helsinki dat de oplossing van de kwestie Cyprus geen voorwaarde is voor toetreding van Cyprus.
Het probleem omtrent Cyprus is echter niet zo maar een probleem.
Dit probleem werd veroorzaakt door een invasie, door de bezetting van een groot stuk grondgebied van een lid van de VN, van een kandidaat-land voor toetreding tot de Europese Unie, door een ander land, eveneens lid van de VN en kandidaat voor toetreding tot de Europese Unie.
Zeggen wij nu dat de beëindiging van deze bezetting geen voorwaarde is voor de oplossing van de kwestie Cyprus?
Hoe ziet u verder het standpunt van de heer Cem ­ daar heeft de heer Moscovici geen antwoord op gegeven ­ volgens hetwelk men in het partnerschap van Turkije met de Europese Unie geen rekening mag houden met de kwestie Cyprus?
Bestaat dus de mogelijkheid dat dit partnerschap en de toetreding worden bevorderd zonder dat een eind wordt gemaakt aan de bezetting van Cyprus en zonder dat Turkije de kolonialisten uit Cyprus weghaalt?
Als dat zo is, moet het u niet verbazen dat wij de Europese Unie als een imperialistische organisatie beschouwen.
­ (FR) Ik was aanwezig tijdens de Europese Raad van Helsinki, ook in de zaal, toen deze kwesties werden behandeld.
Ik ben me ervan bewust dat wij ­ en daarmee bedoel ik de vijftien lidstaten, waaronder Griekenland ­ de kandidatuur van Turkije hebben aanvaard.
Dit hebben wij gedaan door uiterst gedetailleerde conclusies vast te stellen waaraan wij nu en in de toekomst zijn gebonden.
Daarom en daarom alleen, gaat het.
­ (FR) Dit is een vertaalkwestie.
Ik heb niet gezegd dat het waar is dat Turkije een imperialistisch regime heeft. Ik heb gezegd dat als de Europese Unie deze logica aanvaardt ­ dat wil zeggen de mogelijkheid dat Turkije enerzijds toetreedt tot de Europese Unie en anderzijds een groot deel van Cyprus bezet blijft houden ­ er niet mag worden gezegd dat wij geen reden hebben om de Europese Unie als imperialistisch te bestempelen.
­ (FR) In mijn antwoord was geen sprake van een vertaalprobleem.
Daar de vraagsteller afwezig is, vervalt de vraag nr. 11.
Vraag nr. 12 van (H-0850/2000):
Betreft: Gevolgen van de visserijovereenkomst met Marokko en de kenmerken ervan Kan deze visserijovereenkomst, in het licht van de meest recente onderhandelingen tussen de Europese Unie en Marokko, voor eind november 2000 tot stand worden gebracht?
Welke kenmerken zal deze nieuwe visserijovereenkomst hebben?
Voorziet deze overeenkomst in de belangrijkste behoeften van de visserijsector, en met name in de behoeften van de betrokken regio's van doelstelling 1?
­ (FR) De Gemeenschap streeft ernaar de onderhandelingen voor een nieuwe visserijovereenkomst met Marokko zo spoedig mogelijk af te sluiten.
In dit opzicht stemt het onlangs overeengekomen onderhandelingsschema van één vergadering per week ons optimistisch waar het de spoedige afsluiting van deze onderhandelingen betreft.
Hoewel in deze fase moeilijk te voorzien is wat de uiteindelijke kenmerken van deze overeenkomst zullen zijn, lijkt het duidelijk dat hiermee een kader voor samenwerking en partnerschap op het gebied van de visserij moet worden gecreëerd dat breder is dan dat van de vorige overeenkomst, terwijl het toepassingsgebied bovendien wordt uitgebreid tot de gehele visserijsector.
De overeenkomst zal tevens rekening houden met de noodzaak om een duurzame exploitatie van de hulpbronnen te waarborgen en bij te dragen aan de ontwikkeling van de Marokkaanse visserijsector.
Hoewel het nog te vroeg is om te kunnen vaststellen in hoeverre de kenmerken van de toekomstige overeenkomst zullen beantwoorden aan de verwachtingen van de visserijsector, kan de Raad de geachte afgevaardigde verzekeren dat de Raad het als zijn voornaamste doel beschouwt om het belang dat de communautaire visserijsector heeft bij een duurzame bevissing van de Marokkaanse wateren, veilig te stellen.
Ik kan u verzekeren dat de Raad zich zeer wel bewust is van de behoeften van alle betrokken regio' s, in het bijzonder van de regio' s waarvan de economie in belangrijke mate afhankelijk is van deze overeenkomst.
De Gemeenschap zal ervoor zorgdragen dat in de overeenkomst rekening wordt gehouden met deze behoeften.
Mijnheer de Voorzitter, ik ben de voorzitter van de Raad zeer erkentelijk voor dit positieve antwoord. Het is in een bepaald opzicht optimistisch en hoopgevend.
Wij moeten goed beseffen dat de visserijovereenkomst met Marokko veel meer is dan alleen een visserijovereenkomst. Indien wij deze overeenkomst niet sluiten, betekent dat zonder meer een verslechtering van de betrekkingen tussen de Europese Unie en Marokko.
Mijn vraag is of het Franse voorzitterschap zich de komende weken gaat inzetten om deze overeenkomst eindelijk tot stand te brengen.
Mijnheer de voorzitter van de Raad, het is beslist noodzakelijk dat het Franse voorzitterschap de aanzet tot deze eindsprint geeft. Commissaris Fischler ontbreekt het ten enenmale aan het nodige mediterrane voorstellingsvermogen om een overeenkomst tot stand te brengen.
Pitres, een hooggelegen bergdorp in de provincie Granada, zal nog eerder een haven of zelfs een grotere haven krijgen, dan dat commissaris Fischler succes boekt in een puur mediterrane aangelegenheid.
Tegen deze achtergrond is mijn vraag of het Franse voorzitterschap, dat wel de nodige wil en het nodige voorstellingsvermogen heeft, na elf maanden van stilliggende vloot zijn schouders onder de visserijovereenkomst gaat zetten. Voor Andalusië en Galicië, regio's van doelstelling 1, is deze overeenkomst een halszaak.
Voor meer Europeanen - te land en ter zee - is het trouwens dringend noodzakelijk dat die overeenkomst er nu eindelijk komt.
­ (FR) Ik heb geen idee, temeer daar over deze visserijovereenkomst niet wordt onderhandeld door een bewoner van het Middellandse Zee-gebied, maar door de commissaris voor Landbouw en Visserij, de heer Franz Fischler.
Ik twijfel er echter niet aan dat hij blijk zal geven van het nodige inlevingsvermogen.
Ik heb met mijn antwoord niet overdreven optimistisch en hoopvol willen zijn, maar heb vooral willen aangeven dat het voorzitterschap van de Europese Unie ernaar streeft dat wij een goede overeenkomst kunnen afsluiten.
Wat een goede overeenkomst is?
Een goede overeenkomst is een overeenkomst die rekening houdt met de communautaire opvattingen en met de belangen van alle regio' s binnen de Europese Unie.
Ik heb goede nota genomen van uw bezorgdheid, die het tegelijkertijd mogelijk maakt om met Marokko tot overeenstemming te komen.
Hiervoor zetten wij ons in en dit is de weg die wij zullen gaan.
­ (ES) Mijnheer de Voorzitter, ik ga ook een vraag stellen.
Een opmerking vooraf is dat de heer Fischler noch uit het gebied van de Middellandse Zee noch uit het gebied van de Atlantische Oceaan afkomstig is. Bovendien hebben wij de pech dat de directeur-generaal Visserij uit het noorden van het Atlantisch gebied komt en pas bekend raakte met de problemen in de visserijsector, toen hij recentelijk in die functie werd benoemd.
Mijn vraag aan de minister is in dit verband de volgende. Marokko stelt voor de vloot van Galicië, Andalusië, de Canarische Eilanden en Portugal in de Marokkaanse wateren in beginsel tot minstens een kwart terug te brengen.
De voorgestelde overeenkomst is voor twee in plaats van vijf jaar. Bovendien willen zij dat de Europese Unie de 21 miljard peseta betaalt die zij thans ook betaalt.
De politieke wil die de communautaire onderhandelaars in de praktijk - niet in theorie - hebben getoond, was absoluut nihil of in ieder geval ruim onvoldoende.
Ik ben dan ook uiterst sceptisch over de uitkomst van de onderhandelingen.
Mijn vraag is de volgende. Vindt de minister dat wij kunnen onderhandelen over de bedoelde vlootreductie en over handhaving van de kosten die de overeenkomst met Marokko voor de Europese Unie met zich meebrengt?
­ (FR) Mijn antwoord over de noordse of mediterrane afkomst was een reactie op een grapje van de voorzitter, en was zelf ook als grapje bedoeld.
De commissaris is namens de gehele Europese Unie belast met landbouw en visserij, ongeacht of de commissaris afkomstig is uit het zuiden, noorden, midden of oosten.
Ik kan u alleen maar de voortgang van de onderhandelingen op het gebied van de visserij schetsen.
Commissaris Fischler heeft bij verschillende gelegenheden gesproken met de hoogste Marokkaanse autoriteiten.
Er hebben twee technische bijeenkomsten plaatsgevonden, op 25 juli 2000 in Rabat en op 27 en 28 september 1999 in Brussel.
Tijdens deze bijeenkomsten heeft de communautaire delegatie onder leiding van directeur-generaal Smith maatregelen voorgesteld waartoe zij in het kader van een nieuwe visserijovereenkomst met Marokko bereid was, teneinde de ontwikkeling van de Marokkaanse visserijsector te bevorderen.
De communautaire delegatie heeft tevens getracht een tijdschema voor de onderhandelingen op te stellen.
We moeten echter constateren dat Marokko bij die gelegenheid niet op het aanbod van de Unie is ingegaan.
Aangezien wij de indruk hadden dat Marokko de onderhandelingen traineerde, vroeg commissaris Fischler voor 16 oktober 2000 een nieuw onderhoud met premier Youssoufi aan. Hij had een ontmoeting met koning Mohammed VI, premier Youssoufi en de nieuwe minister van Zeevisserij, de heer Chbaatores.
Het lijkt erop dat deze ontmoetingen uiteindelijk hebben geleid tot de start van de onderhandelingen, en op 30 oktober 2000 vond er een nieuwe vergadering met een Marokkaanse delegatie plaats. Dat was dus zeer onlangs.
Ik ben dan ook van mening dat er een koers moet worden uitgestippeld dat er geen overdreven optimisme aan de dag moet worden gelegd, maar evenmin onredelijk pessimisme.
Vraag nr. 13 van (H­0854/2000):
Betreft: Grondrechten en strafrechtspleging Is de Raad zich ervan bewust dat de omstandigheden waaronder in de Kanaalhavens gearresteerde buitenlandse vrachtwagenchauffeurs in voorarrest zitten veelal niet aan de in het Europees Verdrag ter bescherming van de rechten van de mens neergelegde bepalingen inzake arrestatie en het recht op een eerlijk proces voldoen?
Is de Raad op de hoogte van een soortgelijke ernstige bezorgdheid met betrekking tot de Portugese strafrechtspleging?
Is de Raad derhalve bereid alle voorstellen betreffende onderlinge erkenning van vonnissen in strafzaken op te schorten totdat de minimumvoorschriften op het gebied van de mensenrechten in alle lidstaten volledig worden nageleefd?
. ­ (FR) Mijnheer de Voorzitter, geachte afgevaardigde, het is niet aan de Raad om zich uit te laten over de door de geachte afgevaardigde genoemde gedragingen, welke op het grondgebied van een van de lidstaten zijn vastgesteld en in strijd zouden zijn met de beginselen van het door alle lidstaten ondertekende en geratificeerde Europees Verdrag ter bescherming van de rechten van de mens.
Aangezien het hierbij gaat om toepassing van het beginsel van onderlinge erkenning van vonnissen in strafzaken overeenkomstig de conclusies van de Europese Raad van Tampere, dient men er zich rekenschap van te geven dat dit beginsel niet alleen moet leiden tot een hechtere samenwerking tussen de lidstaten, maar ook tot bescherming van de mensenrechten.
Het beginsel van onderlinge erkenning van vonnissen in strafzaken veronderstelt een wederzijds vertrouwen van de lidstaten in elkaars strafrechtstelsels.
Dit vertrouwen is nu juist gebaseerd op minimumvoorschriften ­ met name waar het de procedures betreft ­ waarvan de aanvaarding een voorwaarde is voor het toepassen van het beginsel van onderlinge erkenning.
De lidstaten van de Europese Unie hebben met elkaar gemeen dat ze zich gebonden achten aan de beginselen van vrijheid, democratie, eerbiediging van de mensenrechten en de fundamentele vrijheden en van de rechtsstaat.
Door deze in het Verdrag betreffende de Europese Unie vastgelegde waarden hoog te houden, kan de Raad zijn werkzaamheden op het gebied van onderlinge erkenning van vonnissen in strafzaken uitvoeren.
Mijnheer de Voorzitter, ik heb hier voor mij een document liggen dat afkomstig is van een van mijn kiezers. De persoon in kwestie heeft het toegestuurd gekregen in de gevangenis van Longuenesse, in het noorden van Frankrijk, drie maanden nadat hij daar voor het eerst werd vastgezet op verdenking van een overtreding van de drugswet.
Het document is gesteld in het Frans en er waren geen vertaal- of tolkfaciliteiten beschikbaar.
Deze persoon zit nu inmiddels al vijf maanden in de cel.
Ik heb ook een brief in mijn bezit van de zus van een andere kiezer uit mijn kiesdistrict, waarin zij mijn aandacht vraag voor het feit dat haar broer al sinds 28 maart 2000 op soortgelijke verdenkingen vastzit.
Dergelijke gevangenen mogen geen eigen advocaat kiezen.
Ze krijgen een advocaat toegewezen die hun zaak moet verdedigen.
Deze advocaat neemt slechts zelden de moeite om hen te bezoeken of uit te leggen wat de tenlastelegging is.
Het gaat hier om burgers uit Schotland, het land waar iemand die in staat van beschuldiging is gesteld na 110 dagen hechtenis óf moet worden voorgeleid óf moet worden vrijgelaten, waarbij geldt dat men nooit meer voor ditzelfde vergrijp kan worden aangehouden.
In de Europese Unie bestaan geen gemeenschappelijke rechtsnormen. Omdat de normen zo uiteenlopen en op geen enkele manier wordt voldaan aan de normen uit artikel 6 van het Verdrag tot bescherming van de rechten van de mens, is het onaanvaardbaar om de voorstellen van de Raad door te zetten.
­ (FR) Inderdaad, ik wilde alleen maar zeggen dat een pakket maatregelen voor toepassing van het beginsel van onderlinge erkenning van vonnissen in strafzaken juist mogelijk is omdat wij daarvoor gevoelig zijn.
Dat is waar het om gaat.
Mijnheer de Voorzitter, een motie van orde. Er zijn nog twintig minuten van het vragenuur over, er zijn zeer weinig parlementsleden aanwezig en er bestaat geen risico dat de tijd wordt overschreden.
Ik wil u dan ook vragen toestemming te geven voor het stellen van twee aanvullende vragen.
Aanvullende vragen moeten door andere parlementsleden worden gesteld.
U heeft uw vraag opnieuw geformuleerd in overeenstemming met het Reglement.
Vraag nr. 14 van (H-0855/2000):
Betreft: Het energiebeleid van de EU "Het energiebeleid in Europa is een zaak die niet onder de bevoegdheden van de Gemeenschap ressorteert, maar onder die van de lidstaten" , aldus verklaarde onlangs de commissaris voor Energie.
Aan het begin van de besprekingen op de intergouvernementele conferentie (1996/1997), werd er een voorstel gedaan om in het Verdrag van Amsterdam speciale bepalingen op te nemen, die de deur zouden open zetten voor een gemeenschappelijk energiebeleid.
Dit voorstel werd door de 15 verworpen, zoals ook al het geval was geweest bij het Verdrag van Maastricht.
Natuurlijk bestaan er acties op energiegebied (zoals het Witboek, het programma SAVE, 1 miljard euro in het 5de onderzoeksprogramma, acties voor alternatieve energieën, enz.).
Dat neemt niet weg dat de afhankelijkheid van de EU van geïmporteerde energie (gas, aardolie, steenkool en uranium) in de toekomst alleen maar zal blijven toenemen, zoals uit diverse prognoses blijkt.
Het is duidelijk dat de ontwikkelingen op de aardoliemarkt een dynamischer beleid van de EU op energiegebied vereisen. Op welke wijze denkt de Raad een verminderde afhankelijkheid van de Europese economie van ingevoerde aardolie te verwezenlijken?
Zijn er concrete maatregelen genomen (bijv. op het gebied van de voorzieningsveiligheid en een efficiënter energiebeleid) om ervoor te zorgen dat de economieën van de lidstaten in mindere mate gevoelig zijn voor crises van buitenaf? Met welke middelen en welke prioriteiten op korte en middellange termijn streeft de Raad naar een doelmatiger en zuiniger energieverbruik?
De Raad is zich bewust van het toenemende belang van de afhankelijkheid van de Europese Unie van geïmporteerde energie en wijst de geachte afgevaardigde op de conclusies van de Raad van mei 2000.
De Raad verleent in dit verband de hoogste prioriteit aan activiteiten op de volgende terreinen: bevordering van de exploitatie van hernieuwbare energiebronnen, energie-rendement, continuïteit van de energievoorziening en diversificatie van energiebronnen.
Wat de hernieuwbare energiebronnen betreft: de bevoegde instanties van de Raad buigen zich momenteel over een voorstel inzake de bevordering van met deze energiebronnen opgewekte elektriciteit, teneinde tijdens de volgende zitting van de Raad in december een akkoord te kunnen sluiten, indien het Europees Parlement tegen die tijd tenminste advies heeft gegeven.
Wat het energierendement betreft, heeft de Commissie tijdens de zitting van de Raad in mei jongstleden een actieprogramma voorgesteld.
Op basis van dit programma zou de Raad in december aanstaande conclusies over een lijst van prioritaire acties moeten aannemen aan de hand waarvan de Commissie de thema' s kan vaststellen waarvoor de lidstaten communautaire maatregelen of juist alleen gecoördineerde maatregelen wensen.
De Commissie heeft in de mededeling inzake de aardolievoorziening van de Europese Unie die ze op 4 oktober 2000 heeft aangenomen, aangegeven dat ze voornemens is, aan de Europese Raad van Göteborg een programma voor energiebesparing en diversificatie van energiebronnen voor te leggen. Dit programma zou moeten bijdragen aan een hoger energierendement, met name in de bouw- en de vervoersector.
Wat de continuïteit van de energievoorziening betreft, is de Commissie voornemens in de loop van november 2000 een Groenboek over de toekomst en de plaats van de verschillende energiebronnen in het kader van een betere continuïteit van de energievoorziening van de Europese Unie voor te leggen.
In deze mededeling zal zowel kernenergie als hernieuwbare energie aan de orde komen.
Na ontvangst van de mededeling zal de Raad hieraan zeker de hoogste prioriteit verlenen.
Het voorzitterschap heeft bovendien een conferentie over de continuïteit van de energievoorziening bijeengeroepen, welke op 24 november 2000 in Parijs gehouden zal worden.
­ (FR) Mijnheer de fungerend voorzitter van de Raad, ik wil niet ontkennen dat ik mijn vraag in de eerste plaats stelde om te weten te komen welke projecten en welk tijdschema er zijn. Die hebt u gegeven, waarvoor hartelijk dank.
Ik stelde mijn vraag echter ook om te zien of u in staat zou zijn informatie of schattingen te geven die de Raad zou kunnen gebruiken om te komen tot een versterkte samenwerking en een soort communautarisering van het energiebeleid. Zoals we tijdens de recente crisis hebben kunnen constateren, gaan de lidstaten immers ongecoördineerd te werk en beconcurreren ze elkaar zowel wat de energievoorziening als de energieprijzen betreft.
Evenmin wil ik ontkennen dat ik wellicht op zoek was naar ideeën.
Enkele collega' s hebben voorgesteld ­ en daar sluit ik me bij aan ­ om informatie en plannen op te stellen voor bijvoorbeeld een beleid dat in bepaalde landen de euro als betaalmiddel voor aardolie voorschrijft.
Deze onderwerpen houden mij en, naar ik meen, alle inwoners van de Unie bezig, aangezien het hierbij niet alleen gaat om kwantitatieve, maar ook om economische en financiële afhankelijkheid.
­ (FR) Dit zijn interessante suggesties die zeker een debat waard zijn, maar ik kan er namens de Raad op dit moment geen antwoord op geven.
Ik geloof inderdaad ook dat we voor de vraagstukken op energiegebied in hun algemeenheid meer met één stem moeten kunnen spreken. Het gaat hierbij immers om problemen die binnen de Europese Unie in ieder geval gecoördineerd moeten worden aangepakt.
Vraag nr. 15 van (H-0858/2000):
Betreft: Nieuw VS-wetsontwerp voor een embargo tegen Cuba Niet alleen op Cuba maar ook in Europa heeft het nieuwe wetsontwerp dat thans in de VS in behandeling is voor een storm van protesten gezorgd.
Onder het voorwendsel van de afschaffing van het verbod op de verkoop van eerste levensbehoeften, medicijnen en medische apparatuur uit de VS aan Cuba wordt het embargo aanzienlijk aangescherpt en worden nog veel meer belemmeringen opgeworpen voor de handel, zoals de versterking van de beperkingen met betrekking tot het reizen van Amerikanen naar Cuba, of volgens de internationale handelsregels onaanvaardbare regelingen voor het niet financieren van de verkoop door VS-organisaties en -banken, en het garanderen daarvan door derde landen of de betaling in contanten.
Welke initiatieven denkt de Raad te nemen om de goedkeuring van dit wetsontwerp in de VS te verhinderen, dat een schending inhoudt van de regels voor de internationale handel en welke stappen is hij van plan te nemen met het oog op de algehele afschaffing van het embargo tegen Cuba en het herstel van normale handelsbetrekkingen van dit land met alle landen, en met name de lidstaten van de EU?
­ (FR) De maatregelen waarnaar de geachte afgevaardigde verwijst, worden genoemd in het wetsontwerp voor de begroting dat op 28 oktober 2000 is getekend door president Clinton.
Het standpunt van de Unie ten aanzien van de door de Verenigde Staten afgekondigde extraterritoriale maatregelen is ongewijzigd gebleven.
Ik meen dat dit standpunt genoegzaam bekend is bij de leden van het Europees Parlement. De Unie grijpt elke gelegenheid aan om haar standpunt aan de Verenigde Staten duidelijk te maken.
We moeten helaas echter vaststellen dat de Amerikaanse regering nog niet de verplichtingen is nagekomen die ze zelf in het kader van het tijdens de Top van Londen in mei 1998 gesloten akkoord is aangegaan.
Wij roepen de Amerikaanse regering dan ook op deze verplichtingen na te komen, aangezien wij van mening zijn dat het hier een factor betreft die een belangrijke rol speelt bij het oplossen van dit geschil.
De doelstelling van de Europese Unie met betrekking tot Cuba, zoals verwoord in het op 2 december 1996 door de Raad vastgestelde gemeenschappelijke standpunt inzake Cuba, bestaat in het aanmoedigen van een vreedzaam overgangsproces in de richting van democratisch pluralisme, eerbiediging van de mensenrechten en de fundamentele vrijheden, en herstel en verbetering van de levensstandaard van de Cubaanse bevolking.
Onderdeel van deze doelstelling is verder het aansporen van het Cubaanse regime om de Cubaanse wetgeving en de uitvoering daarvan aan te passen aan de internationale normen.
Tijdens de stemming over de resolutie inzake het embargo hebben wij in het kader van de derde commissie van de Algemene Vergadering van de Verenigde Naties op 9 november jongstleden dan ook een beroep gedaan op de Cubaanse autoriteiten om hun volledige medewerking te verlenen aan internationale organisaties die opkomen voor de mensenrechten.
De Europese Unie is verheugd te kunnen melden dat Cuba zeer actief is gebleven in verschillende internationale en regionale forums.
De Unie erkent tevens dat door de Cubaanse regering maatregelen zijn genomen voor een betere economische integratie van Cuba in de regio.
De Unie wijst op de noodzaak van een geleidelijke en onomkeerbare openstelling van de Cubaanse economie voor het buitenland en verklaart Cuba in dit proces te willen bijstaan.
Tot slot neemt de Europese Unie met bezorgdheid kennis van de bevindingen van de bureaus en de programma' s van de Verenigde Naties ter plaatse.
De Unie betreurt de negatieve en vaak dramatische gevolgen die het economische embargo van Amerika heeft voor de Cubaanse bevolking, in het bijzonder voor vrouwen en kinderen.
­ (EL) Mijnheer de fungerend voorzitter, ik dank u voor uw antwoord.
Ik heb gehoord dat u in uw antwoord commentaar gaf op de bewering dat op Cuba de mensenrechten en de fundamentele vrijheden niet zouden worden geëerbiedigd.
U zult waarschijnlijk wel vermoeden dat ik het daar niet mee eens ben. Afgezien daarvan ben ik echter van mening dat een dergelijk oordeel inmenging is in de interne aangelegenheden van een ander land.
Uitgaande van uw standpunt vraag ik mij af of er eigenlijk wel een verschil bestaat tussen het uiteindelijke doel van het Europese beleid jegens Cuba en het uiteindelijke doel van het Amerikaanse beleid jegens Cuba.
Mijns inziens wil men in beide gevallen gewoon het socialistisch regime van het land uit het zadel wippen.
­ (FR) Het is grappig te zien hoe er vertaalproblemen kunnen ontstaan, want ik heb helemaal niet de indruk dat ik dat heb gezegd.
Ik heb gewezen op de overduidelijke verschillen tussen de Verenigde Staten en Europa in hun opvattingen ten aanzien van de door de Verenigde Staten afgekondigde extraterritoriale maatregelen.
Ik was verheugd om namens de Raad te kunnen mededelen dat Cuba zeer actief is gebleven in verschillende internationale en regionale forums.
Ik heb erkend dat de Cubaanse regering maatregelen heeft genomen om Cuba economisch beter te integreren in de regio en heb verklaard dat Europa Cuba in dit proces graag terzijde staat.
Tot slot heb ik gezegd dat de Europese Unie met bezorgdheid kennis heeft genomen van de bevindingen die de bureaus en programma' s van de Verenigde Naties ter plaatse hebben opgedaan en dat de Unie derhalve de negatieve en vaak dramatische gevolgen betreurt die het Amerikaanse embargo heeft voor de Cubaanse bevolking.
Ik heb dus zo ongeveer het tegenovergestelde gezegd van wat u zojuist zei.
Tegelijkertijd moet ik u erop wijzen dat het standpunt van de Europese Unie inzake Cuba, zoals dat op 2 december 1996 door de Raad is vastgesteld, gericht is op het aanmoedigen van een vreedzaam overgangsproces in de richting van democratisch pluralisme, eerbiediging van de mensenrechten en de fundamentele vrijheden en op herstel en duurzame verbetering van de levensstandaard van de Cubaanse bevolking.
Er wordt dus geen standpunt ingenomen ten aanzien van de aard van het regime. Hooguit bevat het standpunt een aantal aanmoedigingen en aansporingen ter verbetering van de handelwijze van dit regime.
Als u niet het verschil tussen dit standpunt en andere standpunten ziet, komt dat wellicht door een bepaald vooropgezet onbegrip.
Vraag nr. 16 van (H-0859/2000):
Betreft: Schending van de soevereine rechten van een lidstaat door Turkije in het kader van een NAVO-oefening Turkije heeft de facto de soevereine rechten van Griekenland ter discussie gesteld door de weg te versperren voor Griekse vliegtuigen die deelnamen aan de NAVO-oefening "Destined Glory" , door de Griekse FIR niet tot de 10-mijlszone toe te laten en Griekse vliegtuigen te weren boven de eilanden Lemnos en Ikaria.
Hoe beoordeelt de Raad deze aantasting van de soevereine rechten van een EU-lidstaat, welke zich heeft voorgedaan in het kader van de NAVO?
Denkt hij stappen bij de Turkse autoriteiten te ondernemen om een einde te maken aan deze provocaties, en zo ja, welke?
Wat zullen de gevolgen van deze stappen zijn voor de banden tussen de EU en Turkije, vooral in de context van het Gemeenschappelijk Buitenlands en Veiligheidsbeleid, rekening houdend met het feit dat Turkije kandidaat is voor toetreding?
. ­ (FR) Wat betreft het incident met de Griekse en Turkse vliegtuigen tijdens de oefening Destined Glory, dient te worden benadrukt dat dit incident zich heeft voorgedaan in het kader van een NAVO-oefening tussen twee lidstaten van het Atlantische Bondgenootschap.
Het is dus aan de NAVO om de maatregelen te nemen die zij noodzakelijk acht om dergelijke voorvallen in de toekomst te voorkomen.
Dit incident is binnen de Raad van de Europese Unie overigens niet aan de orde gesteld.
In het licht van het conflict tussen Turkije en Griekenland in de Egeïsche Zee wijst de Raad op de conclusies van de Europese Raad van Helsinki, waarin wordt aangedrongen op een vreedzame oplossing van de geschillen overeenkomstig het Handvest van de Verenigde Naties en waarin de kandidaat­landen dringend worden opgeroepen alles in het werk te stellen om hun eventuele grensconflicten en andere soortgelijke kwesties bij te leggen.
Mochten ze daarin niet slagen, dan zouden ze hun geschillen binnen een redelijke termijn moeten voorleggen aan het Hof van Justitie.
Tot uiterlijk eind 2004 zal de Europese Raad de nog bestaande conflicten analyseren, met name wat betreft hun gevolgen voor het toetredingsproces, en bevorderen dat ze door tussenkomst van het Internationale Hof van Justitie worden bijgelegd.
Kwesties betreffende de oplossing van de conflicten tussen Griekenland en Turkije maken over het algemeen deel uit van de dialoog inzake aangescherpt beleid die plaatsvindt in het kader van pretoetredingsstrategie van Turkije en in het kader van het partnerschap voor de toetreding, waarvoor de Commissie onlangs een voorstel heeft ingediend dat het Franse voorzitterschap van de Raad op zeer korte termijn wil laten aannemen.
De Raad is bovendien verheugd over het feit dat de ministers van Buitenlandse Zaken van Turkije en Griekenland tijdens hun ontmoeting op 31 oktober jongstleden hebben besloten om in het kader van de NAVO en op bilateraal niveau te streven naar op wederzijds vertrouwen gebaseerde maatregelen.
­ (EL) Mijnheer de Voorzitter, allereerst is het voor ons absoluut onaanvaardbaar dat, zoals de fungerend voorzitter zei, de Griekse regering dit thema niet in de Raad heeft aangekaart. Hierdoor is namelijk, terecht, enorme ophef veroorzaakt in Griekenland.
Ten tweede stuurt de Raad ons als Pontius Pilatus door naar de NAVO en neemt hij geen enkel standpunt in ten aanzien van de provocerende houding van Turkije dat de soevereine rechten van Griekenland betwist.
Deze keer vond de betwisting plaats ter gelegenheid van NAVO-oefeningen. Begrijpt de Raad dan niet dat dit een uiterst politiek probleem is en zijn houding van gelijke afstand tussen slachtoffer en agressor onaanvaardbaar is?
Het is verder een feit dat Turkije de Griekse FIR van 10 mijl en de luchtcorridors boven Limnos en Ikaria betwist, ofschoon deze kwesties zijn geregeld met de overeenkomsten van Lausanne en Montreux, en met bilaterale verdragen tussen Turkije en Italië, en tussen Italië en Griekenland.
Houdt u ten derde geen rekening met het feit dat de juridische raad van de NAVO zich voor de rechten van Griekenland overeenkomstig de internationale verdragen heeft uitgesproken, los van het feit dat de NAVO daarna onder druk van Turkije op het allerlaatste moment de plannen voor de oefeningen heeft gewijzigd?
Ten vierde en tot slot zou ik willen weten of u niet van mening bent dat u met uw antwoord Turkije, kandidaat-land voor toetreding tot de Europese Unie, een hart onder de riem steekt bij de betwisting van soevereine rechten van Griekenland, lid van de Europese Unie? U geeft immers indirect toe dat er grensconflicten zijn, ofschoon in feite alles is geregeld met internationale verdragen?
­ (FR) Ik heb gezegd wat de Raad wel of niet gedaan heeft en wat de Raad moest doen of meende te moeten doen.
Voor het overige denk ik echter dat we nu een kader hebben waarbinnen we deze specifieke problemen kunnen oplossen, namelijk de conclusies van Helsinki.
Ik wil erop wijzen dat deze conclusies voor ons allen bindend zijn, aangezien ze ­ vanzelfsprekend ­ unaniem door alle lidstaten zijn aangenomen.
Daarmee zal de Raad rekening houden bij de beoordeling van deze kandidatuur, die vandaag al onderwerp is geweest van een lang en diepgaand debat.
Geachte afgevaardigden, hoewel u maar met weinigen bent, doe ik u de plechtige mededeling dat wij er voor het eerst tijdens deze zittingsperiode in geslaagd zijn alle vragen te behandelen.
Ik weet niet of iedereen er even blij mee is, maar het is een historisch gegeven waar wij goede nota van nemen.
Het vragenuur voor vragen aan de Raad is gesloten.
(De vergadering wordt om 18.55 uur onderbroken en om 21.00 uur hervat)
Hulp voor wederopbouw (voortzetting)
Aan de orde is de voortzetting van het gecombineerd debat over hulp voor wederopbouw.
­ (EL) Mijnheer de Voorzitter, mijnheer de commissaris, geachte collega' s, de Commissie moet allereerst haar voorstellen aanpassen aan de conclusies van de Raad van Feira.
Als leden van de Europese Unie en als verantwoorde politici zijn wij allen geconfronteerd met een enorme uitdaging.
Mijns inziens hebben wij nu de historische kans om aan te tonen dat onze daden stroken met onze goede intenties ten aanzien van de westelijke Balkan.
De voor de Balkan uitgetrokken bedragen moeten in kwalitatief en kwantitatief opzicht beantwoorden aan een nieuw Marshallplan.
Daarmee moeten wij de landen van de westelijke Balkan in staat stellen een nieuw begin te maken, wel beseffend dat dit geen derde landen zijn, maar kandidaat-landen voor toetreding tot de Europese Unie. Als dusdanig moeten wij hen ook behandelen.
Inderdaad krijgt de Europese Unie vaak het verwijt te horen dat zij de door natuurrampen getroffen landen weliswaar hulp belooft, maar haar financiële beloftes met veel te veel vertraging inlost. Daardoor wekt zij soms de indruk van gedachten te veranderen.
Soms komt zij echter ook gewoon te laat met het geld over de brug.
Gelukkig is er een schitterende uitzondering die de regel bevestigt, want het gaat hierbij inderdaad om de regel. Deze uitzondering is het Bureau voor wederopbouw dat zijn zetel in Thessaloniki heeft maar vanuit Kosovo opereert.
Enerzijds beantwoordt dit Bureau aan het besluit van de Commissie tot gedecentraliseerd werken en anderzijds kan dit Bureau bogen op uitstekende resultaten bij het beheer van de wederopbouw.
Voor 90% van de begroting voor 2000 zijn reeds contracten ondertekend, hetgeen een opzienbarend percentage is.
Reeds 30% van de kredieten voor 2000 zijn uitbetaald, en wat nog nooit eerder is voorgekomen: voor het jaar 2001 heeft het Bureau gevraagd om minder kredieten voor personeelskosten.
Daarom stel ik voor, mijnheer de Voorzitter, mijnheer de commissaris, dames en heren, dat wij deze mensen, die werkelijk zin hebben om de handen uit de mouw te steken, rustig hun werk laten doen.
Laten wij met onze vingers van de werkwijze van het Bureau afblijven en het zelfs de verantwoordelijkheid geven voor heel de Federatieve Republiek Joegoslavië en voor elk ander gebied waar wederopbouw noodzakelijk is. Wij kunnen zelfs verder gaan en hun verzoeken knowhow ter beschikking te stellen aan andere instanties die, zoals wij maar al te goed weten, belabberd en inefficiënt werk verrichten en nagenoeg niets presteren.
Ik hoop van ganser harte dat wij met deze adviezen iets goeds kunnen doen voor dit zwaar beproefde gebied dat met zulke enorme problemen te kampen heeft.
­ (DE) Mijnheer de commissaris, geachte collega' s, de weinige collega' s die de weg hiernaar toe hebben gevonden! Ik moet natuurlijk eerst de rapporteurs, en met name de hier aanwezige rapporteur, van harte bedanken voor hun werk en de goede samenwerking.
De spreker voor mij had het, mijns inziens terecht, over een soort Marshallplan voor dit gebied!
Als iemand geld geeft, heeft hij het politiek privilege aan te geven welke politieke doelstellingen hij daarmee wil bereiken. Dat heeft de commissaris ook altijd gedaan.
Toch wil ik vanavond nogmaals namens mijn fractie kort uit de doeken doen waar het daarbij voor ons om gaat.
Ten eerste zijn wij in dit gebied helaas nog steeds geconfronteerd met een situatie waarin de mensenrechten en de rechten van de minderheden nog steeds niet voldoende worden gerespecteerd.
Dat is gewoon een feit.
Daarom moet wij ten eerste daar helpen waar wij kunnen helpen, en waar wij een zekere bereidheid zien om in de toekomst sterker rekening te houden met de mensenrechten en de rechten van de minderheden. Dat moet ons eerste doel zijn.
Ten tweede worden in dit gebied internationale afspraken telkens weer op de helling gezet. Dat is laatst nog gebeurd met het Dayton-akkoord.
Ik herinner mij nog de verkiezingscampagne in Bosnië-Herzegovina waarin vooraanstaande politici zich van Dayton distantieerden, niet omdat zij van plan waren verder te gaan en zich sterker in te zetten voor stabilisering, maar omdat zij eerder de andere kant, de kant van destabilisering uit wilden gaan. Dat was een van de meest betreurenswaardige bijverschijnselen van die campagne.
Daar moeten wij ons onomwonden tegen verzetten.
Eerbiediging van internationale afspraken betekent natuurlijk ook - en dit geldt ook voor Dayton ­ dat men samenwerkt met het oog op de bij het tribunaal van Den Haag aanhangige zaken.
Wij moeten hier met een zekere tolerantie, maar vastberaden optreden, ook tegen Kostunica die wij hier morgen ontvangen, en tegen de nieuwe Joegoslavische autoriteiten.
Er zijn enkele signalen die de goede kant uitgaan, maar het zijn er nog niet genoeg.
Ten derde mogen wij geen eenzijdige grensveranderingen dulden.
Dat geldt voor Montenegro net zo goed als voor Kosovo.
Ook hier moeten wij een duidelijk, ondubbelzinnig standpunt innemen.
Ik wil hier meteen ook zeggen dat wij het nieuwe Joegoslavië een kans moeten geven, en hopelijk zal Joegoslavië die kans weten aan te grijpen.
Ik sluit grensveranderingen niet uit, als het maar geen eenzijdige grensveranderingen zijn, door wie dan ook. Eenzijdige grensveranderingen zijn absoluut uit den boze.
Als de grenzen veranderen dan alleen via akkoorden.
Mijn vierde punt is uitermate belangrijk. Er worden nieuwe grenzen opgebouwd maar er zijn er die permanent, en met het grootste gemak, over deze grenzen heen springen: de misdaadorganisaties met hun criminele activiteiten.
Zij kennen geen grenzen. Grensoverschrijdende illegale activiteiten moeten wij hoe dan ook bestrijden, of het daarbij om drugshandel, grensoverschrijdende samenwerking of mensenhandel gaat.
Grenzen moeten worden afgebroken, maar niet door criminele activiteiten die helaas ook in dit gebied hoogtij vieren en zich niets aantrekken van de op andere gebieden in acht te nemen maat.
Ook dat zijn doelstellingen die wij met onze financiële middelen en de instrumenten die wij nu in het leven roepen, moeten zien te bereiken.
Mijns inziens willen ook de Raad en de Commissie dat wij in de komende jaren heel consequent geld beschikbaar stellen voor dergelijke doelstellingen.
Als wij ergens echter gebrek aan bereidwilligheid zien, mogen wij daar in geen geval geld naartoe sturen.
­ (EL) Mijnheer de Voorzitter, morgen komt de nieuwe president van de Federatieve Republiek Joegoslavië, de heer Kostunica, op bezoek in ons Parlement, en een toesprak houden.
Zijn bezoek kan een baken zijn voor ons verdere beleid.
Ik hoorde echter een aantal vorige sprekers hun beklag doen over het feit dat de Europese Unie betaalt maar Amerika het hoogste woord voert.
Dat is nogal wiedes. In Bosnië waren het immers de Verenigde Staten die met het akkoord van Dayton politieke daden verrichtten, en in Kosovo waren het weer de Verenigde Staten die het initiatief namen tot bombardementen en dergelijke.
Wat betekent dit voor ons?
Wij moeten hieruit leren dat de politiek op het eerste plan komt, of dat de politiek tenminste gelijke tred moet houden met alle andere zaken.
Men moet politieke doelstellingen nastreven, en dan stelt zich de vraag: welke politieke doelstellingen?
Het lijdt geen twijfel dat de institutionele vraagstukken, de juiste werking van de democratie, een absolute prioriteit vormen voor heel dit gebied.
Met een juiste werking van de democratie ontstaan vanzelf de voorwaarden voor eerbiediging van de minderheden in de verschillende regio' s.
Met een juiste werking van de democratie wordt de situatie vanzelf genormaliseerd.
Daarvoor zijn echter wel de juiste mensen nodig.
Laten wij wel beseffen dat tijdens de overgangsfase in heel veel gevallen personen aan het bewind waren die opportunistische belangen behartigden en in feite geen gezonde belichaming waren van het politieke leven in dit gebied.
Daarom moeten wij in veel gevallen onze mening over personen en situaties herzien.
Mijn tweede opmerking houdt verband met de strategie voor dit gebied.
Het lijdt geen twijfel dat de integratie van de economische en institutionele perspectieven in het te volgen beleid een goede ontwikkeling is.
Goede ontwikkelingen duren echter niet lang als er geen strategische horizon wordt vastgesteld.
Daarom bewijst men mijns inziens niemand een goede dienst door opnieuw het vraagstuk te berde brengen van de zetel van het Bureau voor wederopbouw dat een jaar geleden met het verslag van mevrouw Pack werd beklonken. Commissaris Patten heeft enorme ervaring opgedaan met het beheer van internationale crisissen, waarin hij blijk heeft gegeven van grote wijsheid.
Hij heeft een bezoek gebracht aan verschillende gebieden van de Balkan. Misschien kan hij ook naar de zetel van het Bureau voor wederopbouw gaan, naar Thessaloniki, om ter plekke vast te stellen hoe dit Bureau werkt.
Ik ben het namelijk volledig eens met hetgeen collega Folias zei, en ik onderstreep dat van harte.
Maar nu genoeg gezeurd; laten wij nu de goede kant bekijken.
Het verslag-Lagendijk is, evenals het voorstel van de Commissie, een uitstekend document, los van mijn kritiek op een punt daaruit. Daarmee wordt mijns inziens een kader geschetst voor politieke initiatieven.
Dit kader moet echter wel nader worden ingevuld opdat ook nieuwe opvattingen hierin post kunnen vatten.
Wij moeten dit gebied als een onderdeel van Europa zien, niet als een gebied waarin landen en nationale beleidsvormen van Europa of Amerika met elkaar in de clinch gaan.
Als wij denken in dit gebied elkaar de loef te kunnen afsteken, vergissen wij ons.
Afgezien daarvan echter ben ik van mening dat wij de goede kant uitgaan.
Mijnheer de Voorzitter, geachte collega' s, om te beginnen wil ik de rapporteurs bedanken voor de uitstekende verslagen die ze ons vandaag voorleggen.
Het Parlement laat met deze documenten een duidelijke en ferme boodschap horen.
Ik hoop dat de Commissie en de Raad die met de verschuldigde aandacht zullen opnemen en ze de twee verordeningen op adequate wijze zullen wijzigen.
We zijn ons ervan bewust dat de Europese steun belangrijk is voor de Balkan.
Het herstel van een democratisch politiek systeem in Servië betekent het begin van een nieuw hoofdstuk. In deze nieuwe fase moet de Unie een hoofdrol spelen, ze mag geen trage en passieve waarnemer zijn, zoals tot nog toe het geval was.
Onze economische en technische bijdrage moet relevant en doeltreffend zijn: dat is het minste wat de Unie kan doen om de regio en het hele continent een stabiele toekomst te garanderen.
We moeten ons realiseren dat de weg naar de vrede in de Balkan nog lang is en dat er nog potentiële wrijvingspunten zijn die de voortgang terug kunnen draaien.
Maar er is nog nooit zoveel hoop geweest voor deze regio, de zwaarst beproefde van Europa.
Het bijna despotische Kroatische regime is vervangen door een democratisch en pro-westers regime.
De kwetsbare landen rondom de brokstukken van Joegoslavië hebben de crisis kunnen overleven, en dat niet alleen: Bulgarije, Albanië en Macedonië hebben ook vorderingen gemaakt op economisch gebied.
In het spel van subtiele evenwichten in de huidige Balkan heeft de Europese Unie een grote, een enorme verantwoordelijkheid; en als we het hebben over de Europese Unie, bedoelen we de lidstaten maar ook de Europese Commissie en het Parlement.
De lidstaten leggen prachtige intentieverklaringen af, maar die moeten worden gevolgd door concrete financiële toezeggingen.
De Europese Commissie moet de verantwoordelijkheid nemen voor de goede functionering van deze programma' s. Dat is de eerste doelstelling van de twee verslagen waarover we morgen zullen stemmen.
Het Parlement moet regelmatig worden geraadpleegd en geïnformeerd; dat is het tweede verzoek van de rapporteurs, en wij moeten het allemaal ondersteunen.
­ (DE) Mijnheer de Voorzitter, dames en heren, zoals uit de onderhavige tekst blijkt hebben de Commissie en het Parlement de oorlogsschade die door de NAVO-bombardementen alleen al in Servië is aangericht, Kosovo dus niet meegerekend, op 4 miljard euro becijferd. Daarmee hebben zij indirect hun materiële oorlogsschuld erkend.
De NAVO pretendeerde in te grijpen om erger kwaad te voorkomen. Door deze oorlog zijn echter meer mensen ontheemd, gedood en gewond geraakt dan tijdens de twaalf zogenaamd beslissende maanden voor de NAVO-acties.
Werd dit gebied niet pas echt gedestabiliseerd door de NAVO-oorlog?
Uiteindelijk diende de NAVO-interventie in de Balkan als een legitimatie voor de nieuwe NAVO-strategie en voor de zogenaamde zelfmandatering.
Nu is erkend dat oorlogsschade werd veroorzaakt en de situatie door de NAVO werd geëscaleerd, moet ervoor worden gezorgd dat de betalingen niet de helft, maar het volledige bedrag van de becijferde oorlogsschade dekken.
De EU mag echter vooral geen leningen ter beschikking stellen, maar moet ­ en dit geldt met name voor de landen de Europese Unie die deel uitmaken van de NAVO ­ betalingen verrichten om de door haar veroorzaakte schade volledig te vergoeden.
Dank u, mijnheer de commissaris.
Het gecombineerd debat is gesloten.
De stemming vindt morgen om 11.30 uur plaats.
ASEM III (Seoul, 20 en 21 oktober 2000)
Aan de orde is de verklaring van de Commissie over de derde bijeenkomst Azië-Europa (ASEM III - Seoul, 20 en 21 oktober 2000).
Mijnheer de Voorzitter, staat u mij toe van het ene continent naar het andere te springen.
Alvorens verslag uit te brengen van de derde ASEM-Top en de resultaten te evalueren, zal ik kort iets zeggen over het ASEM-proces.
De eerste Top in 1996 werd gehouden in een tijd van groot optimisme ten aanzien van Azië. De mensen hadden het over het Aziatische economische wonder.
De tweede Top, in 1998, werd gehouden in een tijd van economische crisis: velen zeiden dat Azië zijn beste tijd had gehad en dat de verwachtingen sterk overdreven waren geweest.
Op de derde Top zijn wij teruggekeerd tot de werkelijkheid.
Er was geen sprake van een Aziatisch economisch wonder, maar er hebben in Azië talloze opwindende gebeurtenissen plaatsgegrepen en na de crisis van 1997/98 hebben de meeste landen zich snel hersteld.
Daar waar dit met het meeste succes is gebeurd, is dit te danken aan een combinatie van economische en politieke hervormingen.
Tegen de achtergrond van deze ontwikkelingen hebben de ASEM-Topontmoetingen plaatsgevonden.
De uitdaging voor de derde Top, in Seoul, was de verdieping van het ASEM-proces voor zowel de deelnemende regeringen als het grote publiek.
Er moest worden aangetoond dat er geen dramatische gebeurtenissen nodig zijn om een ontmoeting van Europese en Aziatische staatshoofden en regeringsleiders te rechtvaardigen. De doelstellingen voor ASEM III hebben wij geformuleerd in onze werkgroep.
Vóór de Top hebben wij deze besproken met het Europees Parlement: tweemaal in de ASEAN-werkgroep en in de plenaire vergadering waar, als ik mij niet vergis, uw resolutie van 5 oktober werd aangenomen.
Naast de aanneming van drie belangrijke documenten hebben de leiders op de Top een diepgaande discussie gevoerd over gevoelige kwesties als de rechten van de mens, de Zuid-Chinese Zee, Oost-Timor en Myanmar.
Zij hebben plechtig beloofd de fundamentele rechten van de mens te bevorderen en te beschermen en de democratie, de rechtsstaat, gelijkheid, rechtvaardigheid en het milieu te eerbiedigen.
Er is afgesproken om de politieke dialoog op hoog niveau in het kader van ASEM te versterken door kracht te putten uit de diversiteit van zijn leden en zonder enig thema uit te sluiten.
De leiders hebben overeenstemming bereikt over een uitbreiding en bijstelling van een kaderprogramma 2000 voor de Aziatisch-Europese samenwerking dat het werkprogramma zal zijn voor het komende decennium.
De noodzaak van gezamenlijke inspanningen voor de tenuitvoerlegging van het Protocol van Kyoto werd bevestigd; er werd gepleit voor een dialoog tussen verbruikers en producenten om de olieprijzen in de wereld te stabiliseren alsmede voor nauwere samenwerking bij de ontwikkeling van energiebesparende technologieën.
Er is gesproken over de grensoverschrijdende misdaad, uitbuiting van migranten, mensensmokkel en drugsbestrijding, die, helaas, de schaduwzijden van de mondialisering vormen.
De Top heeft een afzonderlijke verklaring aangenomen voor de vrede op het Koreaanse schiereiland, waarin hij de Topontmoeting tussen de twee Korea' s van juni begroet, beide landen aanzet om voort te bouwen op het bereikte resultaat en het belang onderstreept van een multilaterale dialoog met de Democratische Volksrepubliek Korea.
Met betrekking tot uitbreiding is een tweesporenaanpak aangenomen volgens welke een kandidaat-land eerst de steun van zijn regionale partners moet verwerven voordat het verzoekt om goedkeuring van de andere regio.
Het definitieve besluit wordt dan in consensus genomen door de staatshoofden en regeringsleiders.
Op ASEM III is niet over specifieke kandidaten gesproken.
Op het gebied van de economische en financiële samenwerking zijn de leiders overeengekomen om gezamenlijk de uitdagingen van de mondialisering, de informatietechnologie, de e-handel en de digitale kloof aan te pakken door de onderzoeks- en informatienetwerken tussen de twee regio' s te versterken.
De leiders hebben verder bevestigd dat zij vrijwillige jaarverslagen zullen uitwerken over de stand van de inspanningen om de handelsbelemmeringen, zoals omschreven in het actieplan ter bevordering van de handel, weg te nemen.
Het plan om zo snel mogelijk naar een omvangrijke nieuwe WTO-ronde toe te werken met speciale aandacht voor de specifieke behoeften van de ontwikkelingslanden, vond weerklank bij alle ASEM-partners.
Op sociaal en cultureel vlak erkenden de leiders het vitale belang van nauwere contacten op het gebied van het onderwijs met specifieke initiatieven ten behoeve van het wederzijds begrip, zoals de bevordering van de samenwerking tussen universiteiten en elektronische netwerken tussen scholen.
Op het verwante vlak van de menselijke contacten werd het beginsel bevestigd om het ASEM-proces te openen naar een breder segment van de burgermaatschappij, al kon het NGO-initiatief voor een sociaal forum niet worden verwezenlijkt door het verzet van enkele Aziatische partners.
Ik twijfel er niet aan dat het Parlement zal zien dat deze resultaten in de lijn liggen van de resolutie van 5 oktober waar ik het zojuist over had.
De rechten van de mens en de rechtsstaat zijn in het proces opgenomen; er bestond een duidelijke consensus ten aanzien van de noodzaak van een spoedige, omvangrijke WTO-ronde, maar ik ben er niet zeker van dat dit tot dusver volledig tot uitdrukking is gebracht in de APEC-onderhandelingen in Brunei.
Hoewel het voorstel om een sociaal forum in het leven te roepen het niet heeft gehaald, hebben wij contacten gelegd met het maatschappelijk middenveld en de NGO' s en ik hoop vurig dat er op dit gebied vooruitgang zal worden geboekt in de periode tot ASEM IV in Kopenhagen.
Tenslotte bestond er onder de leiders overeenstemming om de versterking van de contacten tussen parlementsleden te bevorderen, zoals voorzien in het kaderprogramma voor de samenwerking.
ASEM III werd uiteraard gedomineerd door de uiterst belangrijke ontwikkelingen op het Koreaanse schiereiland, die hebben geleid tot de nominatie van de president van Zuid-Korea voor de Nobelprijs voor de vrede; de carrière van deze man wordt gekenmerkt door zijn inzet voor de democratie, de rechten van de mens en de rechtsstaat en, recentelijk, door zijn inzet voor de verzoening van het zuiden en het noorden van het schiereiland.
Dit heeft ons mijns inziens herinnerd aan het belang van de rol van Europa in Azië, niet alleen op het gebied van de economie en de handel, al moet ik daar wel aan toevoegen dat een van de factoren voor het herstel van Azië het feit is geweest dat wij woord hebben gehouden en onze markten niet hebben gesloten voor de uitvoer uit Azië.
Het handelsoverschot van China met de Europese Unie zal dit jaar hoogstwaarschijnlijk 40 miljard euro bedragen.
Op het gebied van de economische en handelsaangelegenheden hebben wij woord gehouden en dat is een van de zaken die ertoe bijdragen dat Azië ons serieuzer zal nemen.
Het is belangrijk om erop te wijzen dat wij ook een politieke rol moeten spelen in Azië, niet alleen in de vorm van de bevordering van de democratie en goed bestuur, maar ook in de vorm van een bijdrage op het Koreaanse schiereiland en elders aan de stabiliteit en de veiligheid in de toekomst.
Het ASEM-proces is een belangrijk proces.
Dit was een zeer waardevolle ontmoeting.
Met de tijd ontwikkelt het proces zich verder en krijgt het meer substantie. Ik kijk al uit naar de volgende ASEM-ontmoeting in Denemarken over enkele jaren en ik ben er zeker van dat wij dan zullen kunnen voortbouwen op wat wij reeds hebben bereikt.
­ (DE) Mijnheer de Voorzitter, mijnheer de commissaris, het feit dat er zo weinig collega' s aanwezig zijn, is volgens mij toe te schrijven aan het snelle verloop van de debatten vanavond. Enkele collega' s die het woord wilden voeren, zijn nog niet aanwezig omdat zij waarschijnlijk nog aan het eten zijn.
Ik verzoek u dan ook de geringe aanwezigheid niet te beschouwen als een graadmeter voor het belang dat zij aan dit vraagstuk hechten.
Mijnheer de commissaris, ik ben het allereerst met u eens dat dit ASEM-proces zeer belangrijk is.
Het is zowel politiek als economisch van groot belang.
Ik had echter wel graag gezien dat zowel dit Parlement als ook enkele van uw collega' s in de Commissie de betekenis van de betrekkingen tussen Azië en Europa in het juiste perspectief zagen en daarbij ook het visserijbeleid van de Unie in de gaten hielden. Ik hoop dat mijn Spaanse collega' s en ook commissaris Fischler mij deze opmerking vergeven.
Als men de politieke en economische ontwikkeling in de multipolaire wereld op lange termijn bekijkt, stelt men vast dat de betrekkingen van Azië met Europa, en omgekeerd, van groot belang zijn.
Daarom zijn wij blij met de Topconferentie van Seoul waar op een of twee regeringsleiders na, alle regeringsleiders aanwezig waren.
Dat was zeer belangrijk.
U had gelijk: in positieve zin kwam de Aziatische Top natuurlijk enigszins in de schaduw te staan van de ontwikkeling in de twee delen van Korea.
Wij moeten echter allen verheugd zijn over de gunstige ontwikkelingen daar.
Ik ben echter zo vrij om een opmerking te maken aan het adres van de arme vertegenwoordiger van de Raad die moet notuleren. Het was natuurlijk in Seoul een pijnlijke zaak dat, terwijl bepaalde lidstaten van de EU aankondigden ambassadeurs met Noord-Korea uit te willen wisselen, andere lidstaten dat niet deden.
Wij zouden er goed aan doen, als wij tenminste een gemeenschappelijk buitenlands- en veiligheidsbeleid willen, alle vijftien landen een gezamenlijk besluit te laten nemen om met Noord-Korea op hetzelfde tijdstip en onder gelijke voorwaarden betrekkingen aan te knopen. Dat is veel beter dan verschillende staatshoofden en regeringsleiders solotoeren te laten verrichten.
Ik moet echter volmondig toegeven dat de overeenstemming die kon worden bereikt over het kaderprogramma voor de Euro-Aziatische samenwerking een goede zaak is.
Hebt u, mijnheer de commissaris, echter begrepen hoe de inhoud van dit kaderakkoord in mekaar zit?
Ik heb nog steeds de grootste moeite om precies te begrijpen wat men voor de komende tien jaar heeft afgesproken.
Ik geloof dat het voor het Parlement ­ ook indien nu maar weinig afgevaardigden aanwezig zijn, maar enkelen zullen toch de notulen lezen en wij, de weinige specialisten, zullen hoe dan ook de zaak in de gaten houden ­ vooral belangrijk is dat wij nu betrokken worden bij de invulling van het kader voor de Euro-Aziatische samenwerking.
Ik vind sowieso dat het Parlement veel te reactief is, temeer daar wij in u, mijnheer de commissaris, een goede gesprekspartner hebben.
Wij moeten dan ook voor Kopenhagen en voor de conferenties plaatsvinden, overeenstemming zien te bereiken over de inhoud. Wij moeten als Parlement suggesties doen voor de manier waarop wij het door u besloten kader kunnen invullen.
Het verheugt mij ten zeerste dat de Europese kant zich zo duidelijk heeft uitgesproken over de mensenrechten.
Wij moeten echter wel nog eens in alle rust nadenken over de gevolgen daarvan, over hetgeen dit impliceert.
Mijns inziens was dit een goede politieke belijdenis, maar niet alle problemen zijn daarmee de wereld uit geholpen.
Ik geloof dat wij als Parlement tot taak hebben ­ en gelukkig heeft men dit van Europese kant in de conclusies laten opnemen ­ de samenwerking tussen het Europees Parlement en de parlementen van de Aziatische landen, na de eerste ASEM-conferentie die wij enkele jaren geleden in Straatsburg hebben gehouden, nieuw leven in te blazen.
Dat is een belangrijke taak en ik hoop dat het Parlement zal voorstellen de tweede bijeenkomst volgend jaar, kort voor Kopenhagen, te houden.
Deze zal in Azië moeten plaatsvinden omdat de eerste bijeenkomst in Straatsburg werd georganiseerd.
Juist omdat u de samenwerking tussen Azië en Europa vanuit de optiek van de mensenrechten en de democratie bekijkt, is het voor mij belangrijk dat wij met de parlementen van de Aziatische landen nauwer samenwerken en ervoor zorgen dat deze samenwerking vruchten afwerpt.
Mijnheer Jarzembowski, wat betreft uw opmerking over het kleine aantal aanwezigen, als we de commissaris ook meetellen, is 75 percent van de sprekers aanwezig.
Dat is toch niet slecht!
Voorzitter, wij hebben een maand geleden al over deze zaak gesproken en hadden toen een heel goed gesprek met de commissaris.
Vol verwachting klopte ons hart.
Een positief aspect is natuurlijk de opening naar Noord-Korea die bereikt is.
Jammer dat daarvoor van onze kant niet de middelen beschikbaar zijn gesteld die er eigenlijk bij horen.
Overigens is wat ons betreft het resultaat toch wat dunnetjes en dat is nog vriendelijk uitgedrukt.
Ons probleem met ASEM III is niet zozeer wat wel is bereikt, want projecten inzake het witwassen van geld, HIV en AIDS, voedselveiligheid en dergelijke zijn natuurlijk positief.
Er zijn zelfs twee concrete voorstellen aangenomen met name de rondetafel over globalisering en het duo fellowship program, 4300 fellowships ten belope van 25 miljoen Amerikaanse dollar.
Dat is natuurlijk niet niks, maar daar hebben wij toch onze vraagtekens bij.
Daar kom ik zo op terug.
Belangrijker is wat er niet is aangenomen.
Er had zoveel meer kunnen gebeuren op het punt van financiële stabiliteit, handel en investeringen, infrastructuur.
Een ASEM-milieucentrum werd gesuggereerd.
Dat waren goede zaken geweest.
Wat wij ernstig vinden, is wat er niet is uitgekomen op het gebied van mensenrechten.
Er zijn dingen gezegd, maar wij vinden daarvan niets terug in de projecten die zijn afgesproken en zelfs niet op het terrein van bijvoorbeeld behoorlijk reserve, dat had toch best gekund.
Dat behoorlijk reserve heeft overigens ook wel iets te maken met die globalisering.
Wij hebben afgesproken om ons met globalisering bezig te houden en met name met de negatieve effecten die dat heeft. Wat ons betreft heeft globalisering juist positieve effecten.
Negatieve effecten zijn er maar wij moeten toch ook kijken naar de positieve effecten.
Ten aanzien van het fellowship program vinden wij het onbegrijpelijk dat het secretariaat daarvoor in Seoul wordt gevestigd.
ASEF in Singapore functioneert uitstekend. Waarom is dat daar niet ondergebracht?
Wij weten dat de Commissie ASEM uiterst serieus neemt en wij steunen de Commissie wat dat betreft ook van harte.
De vraag voor ons is of onze ministers ASEM serieus genoeg hebben genomen.
Wij denken dat ze een jammerlijk gebrek aan ambitie hebben getoond en zij verdienen dan ook geen applaus.
Er zijn wel vorderingen gemaakt op het punt van de parlementaire dialoog Azië-Europa.
Misschien kunnen wij als parlementariërs tot stand brengen wat de ministers op dit punt niet is gelukt.
De Europese Commissie verdient onze steun want wij zijn ervan overtuigd dat zij de goede kant op gaat.
Wij vinden echter dat de ministers een veel beter resultaat hadden moeten kunnen bereiken.
Ik heb zeven ontwerpresoluties overeenkomstig artikel 37, lid 2, van het Reglement ontvangen.
Het debat is gesloten.
De stemming vindt donderdag plaats.
Regionale visserijorganisaties (RVO's)
Aan de orde is het verslag (A5­0275/2000) van de heer Jové Peres, namens de Commissie visserij, over de mededeling van de Commissie aan de Raad en het Europees Parlement: deelneming van de Europese Gemeenschap aan regionale visserijorganisaties (RVO's) (COM(1999) 613 ­ C5-0108/2000 - 2000/2068(COS)).
Mijnheer de Voorzitter, de regionale visserijorganisaties worden steeds belangrijker, vooral in wateren waar sprake is van een gedeelde soevereiniteit en voor het beheer van migrerende of grensoverschrijdende visbestanden.
Zij vormen een uiterst geschikt middel voor een rationeel beheer van de visbestanden, omdat zij zijn afgestemd op de specifieke kenmerken van een bepaalde visserijzone.
Daarom is het van groot belang dat de Europese Unie beschikt over de noodzakelijke mechanismen om een volledige en volwaardige deelneming te waarborgen.
De mededeling van de Commissie gaat alleen in op de aspecten die te maken hebben met de bevoegdheden van de Gemeenschap en de lidstaten voor de taken die voortvloeien uit de deelneming aan de regionale visserijorganisaties.
Dit zijn belangrijke aspecten, maar het volstaat niet, want wij hebben een duidelijk, uniform en homogeen schema nodig voor de deelneming van de Europese Unie aan de regionale visserijorganisaties; gezien de diversiteit van de bestaande organisaties zal de deelneming van de Gemeenschap telkens moeten worden afgestemd op de respectieve kenmerken ervan, maar tegelijkertijd gebaseerd moeten zijn op dezelfde juridische en institutionele basisbeginselen.
Het verslag van de Commissie visserij pleit daarom voor een uniforme taakverdeling tussen de Gemeenschap en de lidstaten ten aanzien van alle regionale visserijorganisaties.
Op het terrein van de communautaire acties is een hoofdrol weggelegd voor de Commissie, die borg staat voor het communautaire belang.
De diensten van de Commissie zullen zich niet mogen beperken tot de vertegenwoordigingstaken waartoe zij zich tot nu toe in de meeste gevallen bij gebrek aan middelen hebben moeten beperken; in de toekomst mogen de diensten van de Commissie niet langer slechts als "façade" fungeren, zij moeten op duidelijke en zorgvuldige wijze alle aspecten in verband met de deelneming van de Gemeenschap aan deze organisaties voor hun rekening nemen, zowel op het gebied van vertegenwoordiging, controle bij de verstrekking en verificatie van gegevens en de deelneming aan wetenschappelijke fora: kortom, in het algemeen het aansturen van het communautair beleid en de controle op de visserij die in het kader van deze organisaties plaatsvindt.
De controle op de visserij raakt aan de jurisdictie van de lidstaten en dientengevolge in zekere mate aan de kern van hun soevereiniteit.
Deze controle moet worden overgedragen aan een volledig communautaire instantie, zodat het gemeenschappelijk visserijbeleid van toepassing is op alle lidstaten en alle schepen en actoren ongeacht hun nationaliteit. Zo kan de doorbreking van het beginsel van gelijke behandeling worden vermeden.
Daarom moet de leiding van de controle en geleidelijk aan de uitvoering ervan worden opgedragen aan de diensten van de Commissie, hetgeen betekent dat de kosten ervan ten laste van de communautaire begroting moeten gaan komen.
Met het oog op de rechtszekerheid moeten de bestaande mechanismen voor de omzetting van het Gemeenschapsrecht worden verbeterd, omdat deze te traag zijn.
Deze bespoediging van de omzetting in Gemeenschapsrecht van de bepalingen die zijn goedgekeurd in regionale organisaties, staat de aansturing van het communautaire visserijbeleid door de Raad en het Parlement niet in de weg.
Vanwege het toenemende belang van de regionale visserijorganisaties (RVO' s) moet de Europese Unie haar volledige bevoegdheden op visserijgebied op zich nemen; dit stuit vooral op het probleem van personele en materiële middelen.
De Commissie heeft om het probleem van de middelen te omzeilen, gekozen voor een herformulering van de door de Gemeenschap en de lidstaten te verrichten taken zonder dat de respectieve bevoegdheden worden gewijzigd.
Deze aanpak, die bij wijze van overgangsmaatregel aanvaardbaar zou kunnen zijn, zou tot ernstige institutionele en coherentieproblemen leiden indien zij een permanent karakter zou krijgen.
In de door de Commissie voorgestelde taakverdeling zou de Gemeenschap een vertegenwoordigende taak krijgen op hoog niveau, terwijl de vertegenwoordiging in de wetenschappelijke en technische comité' s zou worden overgelaten aan de lidstaten; ook de bijdrage aan de werkzaamheden van de regionale visserijorganisaties zou worden toevertrouwd aan de lidstaten, evenals de inspectie- en controletaken.
Dit zou erop neerkomen dat de rol van de Gemeenschap als verdragsluitende partij zou worden gereduceerd tot die van façade.
Europa kan niet worden opgebouwd met holle verklaringen.
Zolang er een gemeenschappelijk visserijbeleid is en de Gemeenschap op het gebied van de visserij bepaalde bevoegdheden heeft, dient zij zich hiernaar te gedragen en moet zij zich de personele en materiële middelen verschaffen die zij voor de uitvoering van haar taken nodig heeft, overeenkomstig het beginsel van toereikende middelen voor het gemeenschappelijk visserijbeleid.
Voorts is de Gemeenschap verdragsluitende partij bij de RVO' s en dient zich hiernaar te gedragen en de haar opgelegde rol ook daadwerkelijk te vervullen.
De toepassing van dit beginsel brengt financiële gevolgen met zich mee en vereist nadere juridische uitwerking alsmede, wellicht, een zekere soevereiniteitsoverdracht; wanneer men evenwel kiest voor een bepaald politiek organisatiemodel, dan moet men ook de middelen verschaffen waarmee een dergelijk model kan worden gerealiseerd.
Mijnheer de Voorzitter, vandaag de dag zijn de regionale visserijorganisaties de beste, zoniet de enige, waarborg voor het beheer van de visbestanden in de wereld en in de toekomst zal dit in nog sterkere mate gelden.
Dit belang heeft de rapporteur heel goed begrepen. Hij heeft een uitstekend verslag uitgewerkt waarin hij de vinger legt op het echte zwakke punt van de mededeling.
Deze zit vol goede bedoelingen, die echter alleen bewaarheid kunnen worden als er sprake is van daadwerkelijke politieke wil.
Aangezien er in de wereld maar weinig kuststaten zijn met het economische, juridische, wetgevende en politieke potentieel van de Europese Unie is het duidelijk dat wij ons op onze verantwoordelijkheden moeten bezinnen.
Desalniettemin toont de Gemeenschap geen inzet of initiatief; hooguit reageert zij.
Maar zij reageert met zo weinig middelen en anticipeert zo weinig dat het wel lijkt alsof David erop uit wordt gestuurd om de strijd aan te binden met Goliath, behalve dat David in de Bijbel overwon, hetgeen hier niet het geval is.
Ik ben waarnemer geweest bij een aantal regionale organisaties en ik kan u verzekeren dat het beschamend is om te zien hoe twee of drie ambtenaren van het middenkader, uitgeput door gebrek aan slaap, trachten te reageren op problemen die men al maanden kon zien aankomen. En dit tegenover uiterst machtige delegaties, hetzij omdat zij grootmachten vertegenwoordigen zoals de Verenigde Staten of Japan, hetzij doordat zij van tevoren een intelligent beleid hebben gevoerd en bondgenootschappen zijn aangegaan.
Nu het Directoraat-generaal Visserij een proces van herstructurering doormaakt dat kan leiden tot meer personeel en betere middelen, moeten wij mijns inziens eisen dat hier in de eerste plaats iets aan wordt gedaan.
Dit zou in de eerste plaats betekenen dat de Gemeenschap niet meer alleen maar zou reageren op praktijken als de Overeenkomst van de Galápagos, die overduidelijk de bedoeling heeft om de territoriale wateren van vier landen unilateraal uit te breiden, wat indruist tegen de minimumnormen van het internationaal zeerecht, of op willekeurige pogingen om de communautaire vloten te weren, terwijl dat toch de enige zijn die strikte normen en regelgeving moeten naleven.
Verder is het niet alleen de taak van de Commissie om ons op internationaal maritiem vlak te vertegenwoordigen, maar ook om het initiatief te nemen.
Zij zou de oprichting van nieuwe regionale organisaties moeten bevorderen, om te beginnen waar de Gemeenschap reeds aanwezig is, zoals in het westen en zuiden van de Stille Oceaan.
Met het oog op de voorziene herstructurering wil ik expliciet vragen dat er een eenheid voor sterk migrerende soorten wordt opgericht. Ook de Commissie heeft zich de noodzaak hiervan gerealiseerd en heeft een aantal specifieke verordeningen voor deze soorten opgesteld, vooral gericht op onder goedkope vlag varende vaartuigen, een praktijk die om onverklaarbare redenen steeds sterker toeneemt.
Rest mij nogmaals mijn steun te betuigen aan het uitstekende verslag van de rapporteur.
Mijnheer de Voorzitter, ik wil de rapporteur en de commissaris bedanken.
De regionale visserijorganisaties en de deelneming eraan van de Gemeenschap zijn van groot belang.
Deze organisaties bestrijken bijna alle wereldzeeën en vormen een middel voor een actief behoud en beheer van de visbestanden.
Over deze waardevolle hulpbron wil ik het hier hebben.
Wij staan nu al voor een uitputting van visbestanden die de visserij in een crisis dompelt.
Wij hebben te maken met overbevissing, vervuiling van onze zeeën, klimaatverandering - zoals wij momenteel zien op de Conferentie in Den Haag - en de verandering van het natuurlijk milieu zet deze eindige hulpbronnen onder steeds grotere druk.
Een hervorming van het gemeenschappelijk visserijbeleid is onontkoombaar, maar het komt erop aan dat wij de juiste hervormingen doorvoeren.
In Schotland zijn de Schotse vissersbond en het Wereld Natuur Fonds bijeengekomen om het concept van zonaal regionaal beheer voor te stellen.
Dit houdt in dat alle belangengroepen binnen een bepaalde regio worden betrokken bij een plan voor het beheer van de visbestanden.
Hoewel de aanbevelingen aanvankelijk uitsluitend een adviserend karakter zullen hebben, hoopt men dat het project zijn doelmatigheid zal bewijzen en in de loop van de tijd een beheerstaak zal krijgen.
Deze ontwikkeling naar een regionalisering van het gemeenschappelijk visserijbeleid zal van cruciaal belang zijn om actie op lokaal niveau van de grond te krijgen.
Regionale visserijorganisaties spelen een rol op internationaal vlak; regionaal of zonaal beheer kan het mondiale op lokaal niveau brengen.
Dat zal pas echt bijdragen tot duurzame visserij.
Mijnheer de Voorzitter, ik heb maar een minuut om mijn steun te betuigen aan het uitstekende verslag van collega Salvador Jové. De rapporteur behandelt hierin op passende wijze een onderdeel van het gemeenschappelijk visserijbeleid dat binnen de Unie niet de erkenning geniet die het verdient.
De Europese landen bijten zich zodanig vast in de twistappel van de communautaire wateren dat zij in de praktijk de mondiale dimensie van de visserij uit het oog verliezen, zowel wat het behoud van de visbestanden en de productie als wat de markten en de aard van de vloten betreft.
Bepaalde landen van de Unie - bijvoorbeeld het hier door mij vertegenwoordigde Galicië - lijden sterk onder deze situatie en het daaruit voortvloeiende gebrek aan personele en materiële middelen van de Europese Commissie om het gemeenschappelijk beleid in het kader van de regionale visserijorganisaties ten uitvoer te leggen.
De rapporteur oefent terecht kritiek uit op deze onvolkomenheden. Hij stelt tezelfdertijd heel geschikte oplossingen voor die wij volmondig onderschrijven.
­ (DE) Mijnheer de Voorzitter, mijnheer de commissaris, de visbestanden verkeren over heel de wereld in een zorgwekkende toestand.
Dat weten wij inmiddels allemaal. Een van de redenen daarvoor is, zoals wij zojuist hebben gehoord, de veelvuldige milieuverontreiniging, door bijvoorbeeld ongelukken met tankerschepen, die de laatste tijd niet bepaald zeldzaam waren.
De belangrijkste reden is echter de uitbuiting van de visbestanden ten gevolge van de buitensporig grote vangcapaciteiten van de visserijvloten.
Als wij het belang van het milieu, en ook het belang van de vissers willen behartigen, moeten wij streven naar duurzame exploitatie van de visserijhulpbronnen.
Voordat dit doel kan worden bereikt, moet de Gemeenschap echter nog enkele belangrijke stappen zetten.
Daarvoor hebben wij echter niet al te veel tijd meer.
In haar mededeling aan de Raad en het Parlement stelt de Commissie het gebrek aan uniforme regelingen voor de visvangst binnen en buiten de exclusieve visserijzones aan de kaak.
Op hoge zee geldt altijd nog het recht van de sterkste.
Dit recht is gebaseerd op het heersende beginsel van het recht op vrijheid.
De zee kent geen grenzen.
Bijna geen enkele vis heeft een vaste woonplaats.
Ik denk daarbij vooral aan de migrerende visbestanden.
Als ergens overbevissing plaatsvindt, valt een dominosteen om. Hoe omzichtig men de visvoorraden ook behandelt, het zal allemaal niets uithalen als anderen hun economische belangen door dik en dun verdedigen en het gebod van de bescherming van de visbestanden met voeten treden.
Over het geheel beschouwd is de EU vierde op de ranglijst wat het visvangstpotentieel betreft.
Deze belangrijke positie verleent de EU echter niet het recht alleen voor zich maatregelen te treffen. Deze maatregelen moeten stroken met haar internationale verplichtingen.
Omdat deze problematiek wereldomspannend is, is internationale samenwerking geboden. Tot de belangrijkste instanties op dit gebied ­ en daarmee belanden wij bij de grondslag voor deze samenwerking ­ behoren echter met name de regionale visserijorganisaties.
Deze zijn niet pas belangrijk geworden sedert de Overeenkomst van New York van 1995, maar zijn principieel het beste in staat verantwoorde visvangst te bevorderen.
Alleen zij hebben de mogelijkheid regio-overschrijdende regelingen om te zetten en aan te passen aan de plaatselijke omstandigheden.
Zij passen statistische programma' s toe en zijn bevoegd voor inspectie en toezichtsystemen.
Zij zijn het meest efficiënt als toegezien moet worden op de eerbiediging van de voorschriften.
Gezien de grote betekenis van de regionale visserijorganisaties voor een duurzame visserij is het volgens mij onontbeerlijk de EU een plaats te geven in elke regionale visserijorganisatie.
Dan zullen eindelijk allen één lijn trekken.
Mijnheer de Voorzitter, mijnheer de commissaris, beste collega' s, overmorgen zal ik vertrekken naar een van die regionale visserijorganisaties, en wel in Marrakech, waar ik als waarnemer van dit Parlement namens de Commissie visserij aanwezig zal zijn. Het doet mij bijzonder genoegen dat ik hier nog deel kan nemen aan het debat over het uitstekende verslag van onze collega Salvador Jové, dat het standpunt van onze commissie zeer helder verwoordt.
Wij steunen de regionale visserijorganisaties en wij vragen dat er meer regionale visserijorganisaties komen en dat de Commissie hierin een belangrijkere rol speelt.
Wanneer wij het hebben over meer organisaties, dan bedoelen wij het zuiden van de Atlantische Oceaan of het zuiden van de Stille Oceaan - zoals hier werd gezegd - en dat de Commissie hier het initiatief kan nemen.
Ik geloof dat de toekomst van de visserij in internationale wateren afhangt van deze organisaties en de Commissie, mijnheer de commissaris, kan zich hiervoor onmogelijk te veel inzetten.
Om het standpunt van de Verenigde Naties te verdedigen, ten aanzien van zowel het Verdrag van 1982 als de Overeenkomst van New York, waar hier zo-even naar werd verwezen, moeten wij actief aanwezig zijn in deze organisaties om verantwoordelijke bevissing te bevorderen.
U kunt rekenen op de steun van de Commissie visserij van dit Parlement, ook voor de, zoals hier werd gezegd, noodzakelijke bijkomende materiële en personele middelen.
Wij zijn de begrotingsautoriteit en ik geloof dat wij voet bij stuk moeten houden, want er staat in deze organisaties en in deze wateren veel op het spel voor de toekomst van de visserij in de komende jaren.
Ik wil derhalve benadrukken dat er in het Europees Parlement nagenoeg eensgezindheid bestaat en dat de Commissie dus moet weten dat wij bondgenoten zijn in deze opbouwende strijd, opdat zij een groter gewicht in de schaal kan leggen en, zoals werd gezegd, meer ambtenaren krijgt.
Het is duidelijk dat de vertegenwoordiging van de Europese Unie in vergelijking met andere landen gering is, mijnheer Fischler.
Verder wil ik u zeggen dat wij onze strategie zullen voortzetten om u van tevoren in onze commissie te laten vertellen wat de Commissie precies zal verdedigen.
Hetzelfde zullen wij doen met de visserijsector zodat wij een volledig beeld krijgen. Na afloop zult u in onze commissie moeten terugkomen om verantwoording af te leggen.
Tot slot, mijnheer de Voorzitter, wil ik onze rapporteur, de heer Jové, nogmaals feliciteren met zijn uitstekende verslag.
Om te beginnen zou ik het verslag dat wij hier bespreken met instemming willen begroeten. Het beheer, de controle en het behoud van de visbestanden vormen, waar je ook kijkt, een groot probleem.
Wij zijn ons daar overal in de Europese Unie en daarbuiten terdege van bewust.
Het is ook een bron van grote onenigheid tussen enerzijds de vissers en anderzijds de wetenschappers.
Als politici bevinden wij ons in zekere zin tussen twee vuren.
Wij zijn geen vissers en ook geen wetenschappers en wij proberen een middenweg en de waarheid te vinden tussen wat de beide groepen ons vertellen.
Dit is een uiterst ingewikkelde situatie waaruit wij een uitweg moeten vinden.
Ik zou het Parlement en de commissaris willen zeggen dat wij informatie nodig hebben volgens de hoogste normen en van de hoogste kwaliteit, die wij allemaal kunnen aanvaarden, of wij nu wetenschapper, visser of politicus zijn.
Daarom denk ik dat er voor de Commissie een grote rol is weggelegd om de vissers zover te krijgen dat zij met haar samenwerken en een oplossing vinden die wij allemaal kunnen aanvaarden.
De Commissie zou rekening moeten houden met het standpunt van de nationale en regionale instanties en van de sector.
Overigens bleek de commissaris, toen hij vorige maand op mijn verslag reageerde, geografisch wat in de war te zijn - hij wist niet of hij naar Schotland, Ierland of Noord-Ierland ging.
Ik ontdekte plotseling dat hij naar Schotland en naar de Ierse Republiek ging, maar niet naar Noord-Ierland.
Hopelijk zal hij er in de toekomst, geografisch gesproken, beter voor staan.
Ik weet dat hij weet waar Noord-Ierland ligt en ik hoop dat hij in de toekomst de vissers aldaar zal komen bezoeken.
Tot slot nog dit: ik denk dat wij ons allemaal bewust zijn van de toestand die ons in december te wachten staat bij de vaststelling van de totale toegestane vangst en de quota.
Wij moeten deze zaken op een betere manier en op een geschiktere tijd van het jaar behandelen, met een langere voorbereiding en meer samenwerking dan in het verleden het geval was.
Mag ik de Commissie verzoeken om hier nota van te nemen.
Mijnheer de Voorzitter, geachte afgevaardigden, ik wil u eerst hartelijk danken voor uw steun aan onze inspanningen tot bevordering en versterking van de activiteiten van de Gemeenschap in de regionale visserijorganisaties.
Ik ben het met al degenen eens die zeiden dat wij meer regionale visserijorganisaties nodig hebben. Ik deel de mening van de heer Varela en anderen dat in deze regionale visserijorganisaties de Commissie een passende rol moet spelen.
Ik ben het verder met het Parlement eens dat controle een hoeksteen moet zijn van het visserijbeleid.
Ik moet hier echter nogmaals met klem op het standpunt van de Commissie wijzen. Wij zij niet de enigen die de verantwoordelijkheid voor de controle in de regionale visserijorganisaties op zich moeten nemen.
Het zijn de lidstaten die ­ ook overeenkomstig onze fundamentele structuur in de Europese Unie ­ in eerste instantie voor de controle moeten zorgen.
Als vlaggestaten hebben zij soevereine rechten en bij de uitoefening daarvan moeten zij de noodzakelijke hulpbronnen, zowel menselijke als financiële en materiële hulpbronnen, ter beschikking stellen opdat de Gemeenschap kan voldoen aan haar internationale verplichtingen.
De Commissie blijft derhalve bij de conclusie in haar mededeling volgens welke de NAFO, wat de controleactiviteiten betreft, een uitzondering op de regel is, maar geen regel mag worden.
De Commissie moet zich toespitsen op haar eigen taak. Zij moet zorgen voor controle op en coördinatie van de omzetting door de lidstaten van de controlemaatregelen in de regionale visserijorganisaties.
Daarnaast heeft de Commissie ook nog een heleboel andere taken in verband met de onderhandelingen die in het kader van de regionale visserijorganisaties moeten worden gevoerd.
Het zou niet gepast zijn indien men de gangbare institutionele praktijk in de Gemeenschap met betrekking tot de controlebevoegdheid voor in volle zee vissende boten naast zich neer zou leggen.
Ik wil hier twee heel belangrijke punten in herinnering brengen.
De Gemeenschap moet ten eerste consequent optreden; het doet er niet toe of het nu om controleactiviteiten in de communautaire wateren gaat of om controleactiviteiten in volle zee.
Ten tweede moeten de standpunten die men voor deze vraagstukken inneemt stroken met de standpunten die men in het kader van de lopende besprekingen over de zogenaamde kernactiviteiten van de Commissie inneemt. Daarom gaat de discussie over controlemaatregelen verder dan het gebied van de regionale visserijorganisaties.
Wij moeten een allesomvattende procedure kiezen waarin met alle visserijactiviteiten van de Gemeenschap rekening wordt gehouden, met zowel de visserijactiviteiten in de communautaire wateren als die in volle zee.
Als wij samen willen nadenken over onze taken als Commissie op het gebied van de controle binnen en buiten de communautaire wateren, lijkt het mij goed dat te doen in de context van de voorbereiding van de hervorming van het gemeenschappelijk visserijbeleid.
Dat betekent dat wij komend jaar talrijke gelegenheden krijgen om dit vraagstuk intensief te bespreken.
Dat was hetgeen ik wilde zeggen over het kernvraagstuk van het verslag.
Ik wil echter graag nog een paar opmerkingen maken over enkele andere vraagstukken.
Wat de duur van de omzetting van de besluiten van de regionale visserijorganisaties betreft, ben ik het met u eens dat de balans van de Commissie verbeterd kan en moet worden.
Wij konden tot nu toe weliswaar enige vooruitgang boeken maar hier moeten wij ons met name inzetten voor een betere planning van de tijd.
Wat het vraagstuk van de overtredingen en sancties betreft, wil ik erop wijzen dat de Commissie zich er altijd voor inzet sancties in de controleregelingen op te nemen.
Zonder sancties zet de controle eenvoudigweg geen zoden aan de dijk.
Helaas zijn wij er echter tot nu toe niet in geslaagd dergelijke plannen hard te maken omdat de Raad er altijd tegen was.
Wij zullen echter proberen in het kader van de lopende werkzaamheden voor de totstandbrenging van een ruimte van vrijheid, veiligheid en rechtvaardigheid, waartoe tijdens de Top van Tampere een besluit werd genomen, ook bij dit vraagstuk vooruitgang te boeken.
Dan wil ik nog kort ingaan op het in paragraaf 16 geuit verwijt. Daar staat dat de Commissie het Parlement van het proces van de communautaire participatie aan de verschillende regionale visserijorganisaties wil uitsluiten.
Ik moet u zeggen dat dit absoluut niet klopt.
Eerder is het tegendeel waar. De Commissie heeft zich altijd voor samenwerking tussen het Parlement en de Commissie uitgesproken en heeft zich ook altijd gehouden aan de regels van het Interinstitutioneel Akkoord.
Het debat is gesloten.
De stemming vindt morgen om 11.30 uur plaats.
Varkensvlees (GMO)
Aan de orde is het verslag (A5­0305/2000) van de heer Garot, namens de Commissie landbouw en plattelandsontwikkeling, over het voorstel voor een verordening van de Raad tot wijziging van verordening (EEG) nr. 2759/75 houdende een gemeenschappelijke ordening der markten in de sector varkensvlees (COM(2000) 193 - C5-0225/2000 - 2000/0076(CNS)).
Mijnheer de Voorzitter, ik heb hetzelfde probleem als de heer Nicholson, maar dan in nog ernstigere mate.
Ik kwam hier op het aangegeven tijdstip voor het ASEM III-debat en moest vaststellen dat het debat reeds was gesloten.
Waarschijnlijk waren enkele leden afwezig geweest waardoor het debat werd vervroegd en kwamen steeds meer leden te laat voor hun debat.
Ik weet niet hoe wij dit probleem kunnen oplossen, maar ik bied mijn verontschuldigingen aan het Parlement aan voor het feit dat ik er niet was toen ik hier moest zijn.
Ik weet niet hoe wij dit probleem in de toekomst kunnen aanpakken.
Mijnheer de Voorzitter, mijnheer de commissaris, beste collega' s, wij moeten vanavond discussiëren over de toestand van de varkenssector en de GMO daarvoor die niet goed berekend bleek te zijn op de meest recente crisis.
Tussen 1998 en 2000 is de productie namelijk op hol geslagen met een toename van 20 miljoen stuks, om een jaarlijks niveau te bereiken van 205 miljoen geslachte varkens in de Europese Unie.
Wij hebben daardoor een prijsdaling van 30 % gehad met een aantal dikwijls ondraaglijke consequenties voor de producenten, in het bijzonder voor de jonge varkenshouders en diegenen die het diepst in de schulden zitten.
Eenmaal failliet, zit er voor sommige varkenshouders niets anders op dan van sociale status te veranderen en gewoon in loondienst te gaan bij coöperaties of particuliere bedrijven terwijl ze op hun oude bedrijven blijven zitten.
En, mijnheer de commissaris, geachte collega' s, dat is niet het beeld van het Europese agrarische model waarvoor de Unie erkenning wil krijgen op het internationale toneel.
In het licht van de doelstellingen van de gewijzigde verordening nr. 2759/75 moet hier uiteraard de constatering worden gedaan dat de hulpmiddelen van de GMO van de sector varkensvlees, te weten particuliere opslag en restituties, onaangepast en ontoereikend zijn: de particuliere opslag die de exploitanten des te minder interesseert naarmate deze in werking wordt gesteld in een context van structurele crisis, en de restituties die weliswaar hun nut hebben maar die afhangen van de internationale akkoorden waarbij ze steeds meer worden beperkt.
Er dienen dus nieuwe instrumenten te worden bedacht om zich te wapenen tegen iedere ernstige crisis die weer zou kunnen opduiken, ondanks een zeer hoog niveau van binnenlandse consumptie en een goed gebruik van exportmogelijkheden.
De voortdurende productiviteitsverbetering van de varkenshouderij genereert namelijk nu al een groei van het aanbod en als deze gepaard zou gaan met een onbeperkte uitbreiding van het productieapparaat, zou daar opnieuw onvermijdelijk een belangrijk gebrek aan evenwicht van de markt uit voortvloeien.
Welnu, en dat heeft de laatste crisis ons geleerd, het herstel van de markten komt des te minder snel tot stand naarmate de gespecialiseerde varkenshouderij, voor het merendeel, haar productie in grote lijnen handhaaft, wachtend op betere tijden.
Beste collega' s, in deze omstandigheden betreft het probleem niet zozeer de toekomst van de productie als wel de toekomst van de producenten.
Daarom is het absoluut noodzakelijk de Unie te voorzien van flexibele instrumenten om crisissen in de varkenssector te kunnen voorkomen en beheersen.
De Commissie stelt ons wat dit betreft voor om een nieuw hulpmiddel op te nemen in de GMO: de reguleringsfondsen.
Het idee is zeker goed, maar aangezien het toepassen ervan voor producenten en lidstaten vrijwillig is, en omdat er als tegenprestatie een bevriezing van de productie geëist wordt, biedt het voorstel in een crisisperiode geen geschikte oplossing voor de varkenshouders en heeft het uiteindelijk weinig te bieden.
In zijn huidige vorm zou het zeer waarschijnlijk niets uithalen.
Daarom heeft de Commissie landbouw en plattelandsontwikkeling, zich bewust van de ernst van het probleem, op basis van mijn rapport, amendementen ingediend om dit voorstel aantrekkelijker en efficiënter te maken.
In het onderhavige geval is er sprake van het kunnen doen van betrouwbare voorspellingen over de markt via een goede kennis van de productiemiddelen; het instellen van reguleringsfondsen in alle lidstaten, met communautaire steun voor de oprichting hiervan, zodat iedere varkenshouder in de Unie, fokker of mester, die hieraan wenst deel te nemen dat ook kan doen, mits hij zich verplicht zijn productie voor vijf jaar te stabiliseren. Verder gaat het om cofinanciering van deze fondsen door de varkenshouders of hun groeperingen en door de Europese Unie, teneinde de toetreding van de producenten te stimuleren; het invoeren van differentiatie in de door deze fondsen uitgekeerde bedragen tijdens crisisperiodes; en uiteindelijk, het verplichten van de lidstaten om samen met de Commissie de meest geschikte maatregelen te nemen voor het herstel van het evenwicht van de markten in geval van ernstige crisis.
Er wordt afgesproken dat bij deze poging tot herstel van de markt rekening gehouden moet worden met de ontwikkelingen van de productie in iedere lidstaat en dat de lasten moeten worden doorberekend aan de varkenshouders die geen lid zijn van het reguleringsfonds.
Mijnheer de commissaris, beste collega' s, dit zijn dus de oplossingen die de Commissie landbouw aandraagt.
Wat ons betreft, zijn wij ervan overtuigd dat zij van dien aard zijn dat ze crisissen in de varkenssector kunnen voorkomen dan wel beheersen, mochten deze zich weer voordoen.
Zo kunnen we, door middel van flexibele en complementaire en dus niet los van elkaar staande instrumenten en ­ dat moeten we zeggen ­ ook tegen een aanvaardbare prijs voor de Unie, de toekomst voor onze varkenshouders minder problematisch maken.
Mijnheer de Voorzitter, mijnheer de commissaris, geachte collega's, als schaduwrapporteur voor het verslag-Garot over de gemeenschappelijke marktordening voor varkensvlees wil ik hier nogmaals uitdrukkelijk de schaduwkanten van dit in de Commissie landbouw en plattelandsontwikkeling goedgekeurde verslag naar voren brengen.
Het verslag voorziet met name in de oprichting van een reguleringsfonds voor varkensvleesproducenten, en gaat aldus verder dan het voorstel van de Commissie.
Namens onze fractie heb ik voor morgen om een aparte stemming gevraagd daar ik persoonlijk tegen de gedachte van een reguleringsfonds voor varkensvleesproducenten ben.
Ik heb geen enkele moeite om ja te zeggen tegen een spaarpotje voor de varkensvleesproducenten, maar ik zeg nee tegen een, nota bene met Europees geld gefinancierd reguleringsfonds voor varkensvleesproducenten.
Mijns inziens hebben wij geen behoefte aan nog meer reglementering en overheidsbemoeienis.
Het is nu eenmaal een kenmerk van de vrije markt dat vraag en aanbod op elkaar worden afgestemd door middel van de prijs.
Het klopt inderdaad dat de varkensvleesproducenten geconfronteerd zijn met een historisch prijsdieptepunt.
Daarvoor was er echter een fase van stabiele economische omstandigheden.
Het relatief geringe aanbod, dat het gevolg was van de varkenspest en de BSE-discussie enerzijds en de hoge export naar derde landen anderzijds leidde toen tot een gunstige prijssituatie. Onze boeren dringen er trouwens ook telkens weer op aan dat de overheid zich er buiten houdt.
Dit is een goed moment om daar gevolg aan te geven.
Mijns inziens zijn hysterische reacties nu uit den boze.
In elk goed landbouwleerboek is sprake van twee klassieke varkenscycli.
Wat wij in de laatste drie jaar hebben meegemaakt is een onderdeel van de klassieke varkenscyclus, ook indien de omvang dit keer wat drastischer was.
De varkensmarkt is nu eenmaal een van de weinige landbouwmarkten die in grote mate buiten de beïnvloeding door de overheid is gebleven.
De varkensfokkers in mijn land zijn daarmee zeer in hun nopjes.
De oprichting van een reguleringsfonds zal echter aanzienlijk meer vaart zetten achter de concentratie in de Europese slachtvarkenproductie, omdat het risico van betrekkelijk omvangrijke kapitaalinvesteringen zal worden overgedragen op het gemeenschappelijk fonds.
Ik geef mij wel degelijk rekenschap van het feit dat de landbouwfilosofieën in Europa sterk uiteenlopen. In het federale Duitse systeem in Duitsland hebben wij een andere filosofie dan in het meer gecentraliseerde Franse systeem.
De gedachte van cofinanciering door de EU wijs ik resoluut van de hand.
Ik wijs eveneens sterkere overheidsbemoeienis van de hand.
Ik zou zeggen, Europese regelgeving: zoveel als nodig, maar zo weinig als mogelijk.
Wat gaan wij namelijk doen als nieuwe landbouwcrisissen uitbreken, in bijvoorbeeld de pluimveesector?
Wij kunnen niet telkens weer een EU-spaarpotje gaan aanleggen; dan is het einde zoek.
In plaats daarvan zou het beter zijn indien elke varkensvleesproducent zijn eigen reserves vormde.
Elke varkensvleesproducent zou zijn eigen spaarpotje moeten aanleggen: dat is mijn wens.
Mijnheer de Voorzitter, het voorstel van de Commissie erkent dat de markt voor varkensvlees in de Europese Unie onderhevig is aan cyclische bewegingen met perioden van een evenwichtig aanbod en bevredigende prijzen die gevolgd worden door perioden met een groot aanbod waarin de prijzen instorten.
De perioden van crisis worden steeds ernstiger.
De laatste crisis veroorzaakte tussen midden 1998 en begin 2000 een prijsdaling van meer dan 30%.
Het gevolg hiervan is dat familiebedrijven zijn verdwenen, omdat zij voor de keuze stonden om hun bedrijf te sluiten of over te stappen op wat geïntegreerde productie wordt genoemd. Hierbij verliest de varkenshouder zijn zelfstandigheid en wordt geïntegreerd in een bedrijfsstructuur - distributieketens, supermarkten - die hun in ruil voor een zekere stabiliteit productiedoelen opleggen.
Wij hebben ons zelfs afgevraagd of de cyclische crisis op de markt niet het gevolg is van speculatieve ingrepen door de genoemde bedrijfsstructuren, die zo ten behoeve van hun eigen belang de sector in hun greep krijgen.
De Commissie erkent dat de twee enige maatregelen om de markt te ondersteunen, namelijk particuliere opslag en restituties, niet volstaan om de crisis te bestrijden.
Desalniettemin komt zij met een timide en ondoelmatig voorstel dat wordt gekenmerkt door een gebrek aan visie en ambitie.
Meer dan op een maatregel om de inkomens van de producenten veilig te stellen, lijkt het op een paternalistisch advies: gaat u toch sparen tijdens vette jaren zodat u tijdens de magere jaren het hoofd boven water kunt houden.
Wat in het voorstel een reguleringsmechanisme wordt genoemd, komt erop neer dat de lidstaat die dit wenst een fonds kan oprichten dat door de producenten wordt gefinancierd. De deelname is op vrijwillige basis en voor een periode van tenminste vijf jaar, tijdens welke de producent zich ertoe verbindt zijn varkensstapel niet uit te breiden.
De bijdrage van de communautaire begroting is nihil en de Commissie beperkt zich ertoe om in het comité van beheer de heffings- en uitkeringsdrempels vast te stellen.
Het feit dat het om een vrijwillig stelsel gaat, betekent dat de inspanningen om de productie te beheersen op de schouders van enkelen komt te rusten, terwijl de rest het effect ervan ongedaan kan maken door onbeperkt te produceren tot de volgende crisis zich aandient.
De tekst van de Commissie is volgens ons derhalve teleurstellend en onaanvaardbaar.
Het probleem van de cyclische onevenwichtigheid van de sector wordt niet aangepakt, het beginsel van financiële solidariteit van het GLB wordt doorbroken, het vormt de aanzet tot hernationalisering en verstoort de mededinging.
Wij steunen derhalve het verslag van onze socialistische coördinator, de heer Georges Garot, en de in de Commissie landbouw goedgekeurde amendementen.
Deze veranderen het voorstel in iets heel anders door, ten eerste, de maatregel voor de lidstaten een verplichtend karakter te geven; ten tweede, communautaire cofinanciering van het fonds in te voeren alsmede een bijdrage in de vorm van degressieve steun om de fondsen op te starten; ten derde, deelname van de Commissie aan de maatregelen voor de crisisbeheersing en, ten vierde, de uitbreiding van het toepassingsgebied van de maatregel tot de speenvarkenfokkerij en geïntegreerde ondernemingen.
Voorts wordt gewezen op de noodzaak om de oprichting van producentenverenigingen te bevorderen, want het aantal hiervan loopt van lidstaat tot lidstaat sterk uiteen.
De door de Commissie landbouw goedgekeurde amendementen vormen voor de socialisten een aanvaardbaar kader voor de oprichting van de voorgestelde fondsen en wij zouden de Commissie willen verzoeken om haar voorstel in te trekken als zij niet bereid is deze amendementen over te nemen, want in zijn huidige vorm verdient het voorstel zowel onze afkeuring als die van de sector.
­ (DA) Mijnheer de Voorzitter, mijnheer de commissaris, om te beginnen dank ik de heer Garot voor zijn verslag, hoewel ik het met de inhoud ervan niet eens ben.
Dat er een crisis in de varkenssector is geweest ontken ik niet, maar ik kan niet instemmen met de door de heer Garot voorgestelde oplossing voor toekomstige crises.
De varkenssector heeft namelijk als enige sector in de huidige marktsituatie standgehouden zonder al te veel ingrepen, zoals exportsteun en particuliere opslagplaatsen. Dat moet zo blijven.
Het reguleringsfonds dat de heer Garot in zijn verslag voorstelt, zal met EU-steun de kleine producenten misschien op korte termijn ten goede komen en zal ze kunstmatig in leven houden ten nadele van de grote en meer productieve producenten, die nochtans de toekomst zijn voor de varkensproductie in Europa.
De extra EU-steun, die de heer Garot in zijn verslag voorstelt, druist in mijn ogen in tegen elk gezond verstand waarmee wij tegenwoordig met Agenda 2000 en de komende uitbreiding van de Unie met de landen in Centraal- en Oost-Europa het landbouwbeleid willen hervormen.
Daarbij zoeken wij geen nieuwe steunregelingen, want daar is overigens in de begroting geen geld voor.
Ik zou graag van de Commissie willen horen in hoeverre dit voorstel strookt met de handelsakkoorden met de WTO en Agenda 2000.
De oprichting van nationale fondsen is naar mijn mening regelrecht in strijd met het gemeenschappelijk landbouwbeleid, omdat het zal leiden tot oneerlijke concurrentie onder de Europese varkensproducenten.
Bovendien, en dat is nog erger, kan het aanleiding geven tot de hernationalisering van het landbouwbeleid.
Daarom doe ik een oproep tot de leden om tegen het verslag-Garot en het voorstel van de Commissie te stemmen, zodat de liberale visie, die tot nog toe in de varkenssector overheerste, kan blijven bestaan.
­ (DE) Mijnheer de Voorzitter, mijnheer de commissaris, zo zie je maar weer wat je allemaal van gemeenschappelijke marktordeningen kunt maken!
Ik feliciteer de rapporteur.
Als alle gemeenschappelijke marktordeningen zo anticyclisch waren opgezet als hetgeen in het verslag van de heer Garot wordt voorgesteld, of als alle marktordeningen tegemoet zouden komen aan de kleine landbouwbedrijven ­ hetgeen de heer Busk zojuist aan de kaak stelde ­ hadden wij anders gestructureerde landbouwbedrijven in Europa gehad.
Met de huidige marktordeningen heeft men het concentratieproces eerder in de hand gewerkt dan tegengehouden.
Het is interessant vast te stellen hoe de fronten zich kunnen omkeren.
Degenen die, zoals ik, eerder tegen de traditionele marktordeningen zijn, geven steun aan dit voorstel.
Mevrouw Keppelhoff-Wiechert daarentegen die zich met alle kracht verzet tegen intrekking van andere marktordeningen, of tegen invoering van cofinanciering in deze marktordeningen, zegt nu dat cofinanciering hier uit den boze is.
Als wij de hier voorgestelde cofinanciering van 50% zouden invoeren in andere marktordeningen - voor bijvoorbeeld suiker waar het EP zich heftig verzet tegen elke mogelijke wijziging - zouden plotseling grote bedragen geld vrijkomen.
De heer Busk maakt zich kennelijk zorgen over het feit dat de WTO dit misschien niet zal accepteren. Blijkbaar is hij bij de suikermarktordening een heel andere mening toegedaan.
Die moeten wij juist tegenover de WTO verdedigen.
Dit voorstel is min of meer hetzelfde als de Amerikanen hebben gedaan. Wij voeren een verzekeringssysteem in en kunnen wel degelijk hard maken dat sociale aspecten daarbij een rol spelen.
Wat de rapporteur hier op tafel heeft gelegd is een topprestatie. Daaruit blijkt wat men met administratie kan doen als men een specifiek doel voor ogen heeft, en dat doel is hier duidelijk aangegeven.
U, mevrouw Keppelhoff-Wiechert hebt geen boodschap aan dit doel.
Dat moet u dan echter ook zeggen, want daarover kan men van mening verschillen.
Ik heb wel een boodschap aan dit doel en nogmaals, als wij dit in andere marktordeningen hadden opgenomen, hadden wij nu een heel andere structuur gehad.
Dan nu nog iets over de cofinanciering en de betrokkenheid van de Europese instanties. De Commissie heeft voorgesteld de nu bestaande marktordeningen uit te breiden met een verzekeringssysteem, mits dit uitsluitend met geld van de bedrijven wordt gefinancierd.
Wat voor een voorstel is dat in hemelsnaam?
U kunt dat intrekken en dan houdt u vast aan het andere; ook dat kunt u dan intrekken omdat dat namelijk de concentratie heeft bevorderd.
Als men iets doet, moet men dat doen zoals de heer Garot dat voorstelt.
Hij heeft uit het slechte voorstel van de Commissie een verstandig, anticyclisch voorstel gemaakt waarmee de structuur wordt veiliggesteld. Daarom zal onze fractie voor dit voorstel stemmen en ik hoop van harte dat hier morgen een meerderheid voor zal worden gevonden.
Ik ben echter wel heel benieuwd, mijnheer Garot, wat op Europees niveau bij de besluitvorming in de Raad uit de bus zal komen.
Ik geloof niet dat het voorstel kans van slagen heeft.
Juist omdat daarmee het doel wordt nagestreefd dat ik zojuist uit de doeken heb gedaan, zal het hoogstwaarschijnlijk van tafel worden geveegd, tenzij het Frans voorzitterschap nog iets anders achter de hand heeft dat het kan aanbieden om zijn zin door te zetten.
Daarom zal het waarschijnlijk een eersteklas begrafenis worden, maar wel hoogst interessant.
­ (DE) Mijnheer de Voorzitter, het veranderen van marktordeningen heeft altijd veel voeten in aarde. Bij de besluitvorming daarover moet men de marktregulerende maatregelen voor vraag en aanbod zo zien in te kleden dat de productie, en in dit geval de productie van varkensvlees, het inkomen van de boeren waarborgt.
Er is verzet tegen het verslag. Niet iedereen voelt hier wat voor.
Men komt echter ook met eisen op de proppen die verder gaan dan het verslag. In de rund- en varkensvleesproductie zijn immers verschillende dingen niet in de haak.
De recent bekend geworden gevallen van BSE zullen leiden tot een productievermindering, die alles wat er tot nu toe gebeurd is, in de schaduw zal stellen.
De mondialisering van de economie blijkt in dit geval een val te zijn; dit heeft helemaal niets uit te staan met cyclische crisissen.
Slachtvee wordt dwars door Europa heen gereden. Met overheidssubsidies worden veestapels opgebouwd en anderzijds grote milieu-installaties gebouwd.
Daarvoor biedt ook dit verslag geen panklare oplossing. Daarvoor is veel meer nodig.
Het verslag probeert echter op grond van het vrijwilligersprincipe en via de oprichting van producentenverenigingen de productie te bundelen.
Dit is een eerlijk en geloofwaardig streven, en daarom zal ik mijn fractie aanbevelen dit verslag niet te verwerpen.
­ (FR) Mijnheer de Voorzitter, op het moment dat de veiligheid van onze voeding meer dan ooit actueel is en vooral op het moment dat de hele vleessector in Europa getroffen wordt door de gekkekoeiencrisis, is het uitermate belangrijk dat de wijziging van de GMO voor varkensvlees onmiddellijk wordt aangenomen.
De varkensvleesmarkt kent cyclische schommelingen, welbekend bij de economen, maar de crisis van 1998/99 was van een tijdsduur en omvang zonder weerga, hetgeen geleid heeft tot een sterke toename van dit verschijnsel, dat iedere keer talrijke familiebedrijven tot een faillissement brengt en dat iedere keer aanzet tot het concentreren en integreren van de bedrijfstak.
Deze crisis heeft heel duidelijk aangetoond dat de huidige zeer zwakke mechanismen van de GMO voor varkensvlees ontoereikend zijn en dat moet worden voorzien in een reguleringsmechanisme dat het stabiliseren van de inkomens van de producenten mogelijk maakt dankzij een systeem van heffingen in een periode van gunstige conjunctuur, en van uitkeringen in een crisisperiode, kortom, zoals de Europese Commissie voorstelt naar het voorbeeld van het Franse "stabi-porc" systeem.
Maar dit voorstel zou volstrekt ontoereikend zijn indien het de lidstaten de mogelijkheid zou bieden deze reguleringssystemen te weigeren en als men het alleen aan de producenten zou overlaten om met hun bijdragen de reserves te vormen om de inkomsten in een crisisperiode te ondersteunen. Aldus zou men een varkensproductie zien ontstaan die zich afspeelt met twee verschillende snelheden.
Aan de ene kant zouden de grootste producenten of degenen die behoren tot geïntegreerde bedrijven, zich afzijdig houden van deze voorziening. Zij zouden de voorkeur geven aan systemen waarover zij reeds beschikken: individuele spaargelden, bankleningen, vereveningsfonds.
Zij zouden geen enkele verplichting tot productievermindering op zich behoeven te nemen en hun recht op groei behouden.
Zij zouden zo zelf de oorzaak zijn van de volgende overproductiecrisis die onvermijdelijk het failliet van de reguleringsfondsen zou veroorzaken.
Aan de andere kant zouden de kleinste producenten, de familiebedrijven, het spel der solidariteit meespelen, accepteren om hun productie te beperken en bijdragen aan een nationaal reguleringsfonds dat hen bij de volgende overproductiecrisis in zijn faillissement zou meeslepen.
De huidige GMO voor varkensvlees is uitermate zwak en veel te bescheiden.
Deze ­ weinig opzienbarende ­ wijziging is de eerste die de Commissie voorstelt sinds 1975!
De amendementen van onze Commissie landbouw, op initiatief van Georges Garot, wiens werk ik zeer respecteer, veranderen deze bescheiden tekst in een tekst van formaat.
De wijzigingen die onze commissie heeft aangebracht zijn namelijk van groot belang.
De deelname van alle lidstaten aan dit nieuwe systeem zal verplicht worden gesteld.
Iedere varkenshouder, waar dan ook in de Unie, zal kunnen intekenen op deze voorziening.
Dat de communautaire begroting erbij wordt betrokken is eveneens onontbeerlijk, want zonder dat zouden degenen die lid worden van een van deze reguleringsfondsen in feite alleen maar verplichtingen hebben en zou het systeem totaal geen aantrekkingskracht hebben.
De inspanningen kunnen niet alleen van de kant van de producenten komen.
Daarom wil onze rapporteur een grotere betrokkenheid van de Unie, in de vorm van een cofinanciering van de reguleringsfondsen.
In plaats van op die manier een systeem te creëren dat een uitzondering vormt op de internationale praktijk, komt men juist, via dit flexibele systeem voor preventie en beheersing van crisissen, en tegen een redelijke prijs, dichter bij dat wat bestaat in bepaalde derde landen, zoals het inkomensverzekeringssysteem dat van kracht is in de Verenigde staten en in Canada.
Wij ondersteunen dus het voorstel van de Commissie zoals dat ingrijpend is geamendeerd door het werk van onze Commissie landbouw, en wij stemmen voor aanneming van het verslag­Garot.
Mijnheer de Voorzitter, mijnheer de commissaris, geachte dames en heren, laat ik van meet af aan duidelijk maken dat ik in principe instem met het voorstel van de Commissie tot instelling van een reguleringsfonds. Ik denk daarbij met name ook aan de Oostenrijkse landbouw.
Dit fonds kan een geschikt instrument zijn om de verliezen van varkenshouders in crisistijden binnen bepaalde perken te houden.
Vooral de crisis van de varkenssector van 1989 en 1999 heeft aangetoond dat de instrumenten van de huidige marktordening, zoals particuliere opslag en exportrestituties, niet volstaan.
Als wij in de toekomst dergelijke crisissen willen voorkomen of beheersen, lijkt mij het onderhavig voorstel daartoe de eerste stap.
Een ander belangrijk punt, waarvan de Commissie in haar document echter geen gewag maakt, betreft de cofinanciering.
Mijns inziens moet ook op de GMO voor varkensvlees het fundamentele principe van communautaire financiering van toepassing zijn.
Dit verzekert ons immers van intensieve deelneming van de boeren en stelt ons indirect in staat een productiebeperking te bereiken.
In het voorstel staat dat de lidstaten dit fonds moeten oprichten.
Mijns inziens moet men ervoor zorgen dat alle lidstaten dat doen, opdat alle boeren in Europa dezelfde mogelijkheden tot deelneming hebben.
Van het beheer van het fonds moet de overheid echter zoveel mogelijk de vingers afhouden. De lidstaten moeten het fonds goedkeuren en controleren, maar niet zelf beheren.
Dat moeten zij aan de producentenverenigingen overlaten. De boeren moeten echter uit eigen vrije wil kunnen besluiten of zij daaraan deelnemen, maar als een boer besluit deel te nemen moet hij zich vastleggen voor vijf jaar.
Ik ben ervan overtuigd dat met dit instrumentarium de stabiliteit op de markt kan worden verbeterd. De boeren in Europa krijgen daarmee de kans cyclisch terugkerende crisissen het hoofd te bieden.
Mijnheer de Voorzitter, mijnheer de commissaris, rapporteur Garot heeft het voorstel van de Commissie inzake fondsen voor de varkensindustrie zakelijk behandeld en goed gepreciseerd.
De pogingen om een regeling in te voeren die voor evenwicht kan zorgen tussen de productie en de markt, zijn in het gezamenlijk belang van zowel de productieketen als van iedereen.
Ik wil echter benadrukken dat wij in deze fase van de varkensindustrie geen regelgevingindustrie moeten maken.
Ik ben het grondig met collega Busk eens dat wij ons nu op de uitbreiding naar het Oosten moeten voorbereiden. In een situatie waarin wij binnen enkele jaren het hele landbouwbeleid moeten herzien, is het naar mijn mening niet verstandig een sector tot een regelgevingindustrie om te vormen.
Hier staan Noord en Zuid zeer duidelijk tegenover elkaar: in het Zuiden is men meer voor een gemeenschappelijke financiering, terwijl de noordelijke varkensindustrie er van uit gaat dat zij in zeer grote mate op vrijwilligheid gebaseerd moet zijn.
Op basis van vrijwilligheid kan men regelingen gaan opstellen waaraan - zoals mevrouw Schierhuber hier zojuist zei - de varkensboeren overal in Europa kunnen deelnemen.
De Gemeenschap kan dan vooral in technische zin financieren, bij het op gang brengen van technische zaken, en op die manier helpen bij het op gang brengen van de regeling.
Naar mijn mening zijn vrijwillige fondsen in de toekomst ook in de varkensindustrie een garantie voor stabiele markten.
Mijnheer de Voorzitter, het zou verkeerd zijn als wij hier waren gekomen om dit voorstel af te breken of de Commissie te bekritiseren voor het feit dat zij het heeft ingediend.
Ik wil de rapporteur voor zijn verslag bedanken.
Het is, althans gedurende de elf jaar dat ik lid ben van dit Parlement, de eerste keer dat wij een debat voeren over de problemen die de varkenshouders overal in de Europese Unie teisteren.
Ik zeg niet dat het goed is of dat ik het ermee eens ben, maar het is goed dat wij voor het eerst een opbouwend debat aan dit onderwerp wijden.
Het lijdt geen twijfel dat de varkenshouders, waar je je ook wendt of keert, een rampzalige periode achter de rug hebben.
Ik heb familiebedrijven failliet zien gaan; ik heb geluisterd naar boerinnen die niet wisten hoe zij de problemen die de sector teisteren, moesten overleven.
Nu stel ik mijzelf de volgende eenvoudige vraag: zal dit voorstel er op korte of lange termijn toe bijdragen om hun problemen te verzachten?
Ik betwijfel sterk dat dit voorstel de varkenshouders op de korte of lange termijn kan helpen.
Cofinanciering is één ding, maar ik vrees dat dit de concurrentiepositie in veel landen van de Europese Unie zou scheeftrekken.
Ik wil de Commissie echter vragen ­ want dat is waar het voor sommigen onder ons wellicht op aankomt ­ of het voorstel voor de lidstaten een verplichtend karakter zal krijgen.
Als het in alle lidstaten wordt uitgevoerd, dan is gaat het er eerlijk aan toe.
Wordt het echter niet in alle lidstaten uitgevoerd, dan is dat niet eerlijk.
Dan zal de verdenking de kop op steken dat producenten in andere lidstaten oneerlijke voordelen genieten.
Kan de commissaris hierop antwoorden?
Of ik voor of tegen stem, hangt namelijk af van zijn antwoord.
Oneerlijke mededinging moet tot elke prijs worden vermeden.
De prijzen van varkensvlees hebben altijd enorme pieken en dalen gekend, zoals mevrouw Keppelhoff-Wiechert heeft opgemerkt.
In tijden van hoge prijzen ging het de producenten voor de wind.
Waren de prijzen laag, dan kwamen gezinnen in de problemen.
Het is een kwestie van evenwicht.
Dit is het probleem waar de varkenshouderij op dit moment mee kampt.
Gaat de commissaris deze problemen ook aanpakken in de pluimveesector, de champignons, de tomaten en andere sectoren als die in de toekomst met specifieke problemen te kampen krijgen?
Wij moeten ons afvragen of het Gemeenschappelijk Landbouwbeleid de huidige problemen wel het hoofd kan bieden.
Het beleid is op zichzelf goed en ik steun het, maar het moet toch eerst terug naar de tekentafel.
Wij moeten het nog eens goed bekijken.
Er moet een nieuwe consultatieronde plaatsvinden en wij moeten meer samenwerken om te zien hoe wij tot een echt voorstel kunnen komen. Wij kunnen niet de producenten, die het al moeilijk genoeg hebben, vragen om te betalen voor iets dat zij zich niet kunnen veroorloven.
Laten wij eens bekijken hoe wij de sector het beste op langere termijn kunnen steunen.
Voorzitter, het aardige van dit debat is toch wel dat naar voren komt wat je wel kunt regelen in gemeenschappelijke landbouwpolitiek en wat niet.
In die zin is het een gedenkwaardige avond, met name wat betreft de Groene Fractie.
Ik heb goed begrepen dat men een marktordening wil voor de intensieve veehouderij en afbraak van het landbouwbeleid voorzover het grondgebonden is, grondgebonden productie.
Uitgerekend die vorm van landbouw hebben we voor de toekomst erkend als de meest duurzame, milieuvriendelijke vorm van landbouw.
Op zich is dat opmerkelijk.
In toekomstige discussies met de Groene Fractie zullen we daar zeker op terugkomen.
Ik wil allereerst de rapporteur, de heer Garot, complimenteren met het feit dat hij een uiterste inspanning heeft gedaan om te kijken of hij iets kan doen op het moment dat de varkenshouderij in een crisis komt.
Dat op zich is een compliment waard.
Ten tweede, is zijn medicijn het juiste medicijn?
Daarover heb ik grote twijfels.
In dat medicijn geloof ik, eerlijk gezegd, niet. Ik zal u ook vertellen waarom.
Ik denk dat een marktordening alleen zin heeft wanneer je gaat praten met cofinanciering, Europese financiering en als je ook afspraken maakt met betrekking tot de hoeveelheid die je produceert.
Als je dat niet doet dan is het gevaar groot dat je weliswaar de markt of de inkomens afvlakt, maar vooral in neergaande spiraal en dat kan niet de bedoeling zijn.
In dat geval kies ik toch voor een vrije markt voor de varkenshouderij waarbij de markt uiteindelijk bepaalt hoe de prijs zich ontwikkelt.
Ik zou dan, als we kiezen voor een marktordening en versterking van het beleid daarin, liever kiezen voor het beter toerusten van producentengroeperingen, zodat ze sterker in de markt staan, een markt die aan de vraagzijde steeds verder samenbundelt en een steeds sterkere positie krijgt.
Je kunt je afvragen in hoeverre de land- en tuinbouw in Europa daar een goed antwoord op kan vinden.
Ik kies in dat geval liever voor versterking van groeperingen, met name om een betere marktpositie te krijgen en om betere afspraken te maken.
In die zin moet ik toch zeggen dat ik tot een andere conclusie kom dan collega Garot en dat ik ook het Commissievoorstel, ja ik zou bijna kunnen zeggen, daar kan ik wel bijna mee akkoord gaan zoals dat voorligt, maar we moeten ook eerlijk zijn, dat stelt in wezen voor de problematiek eigenlijk niets voor.
Voorzitter, dat is de benadering die ik toch daarin zou willen kiezen, waarbij ik nogmaals het medicijn dat de heer Garot aandraagt, afwijs maar wel grote waardering heb voor de uiterste inspanning die hij gedaan heeft om toch te kijken of er een mogelijkheid is om iets meer sociaal draagvlak te brengen in de varkenshouderij.
Mijnheer de Voorzitter, dames en heren, allereerst wil ik u, mijnheer Garot, van harte bedanken voor uw uitstekende verslag over de instelling van een reguleringsfonds in de gemeenschappelijk marktordening voor varkensvlees.
Het uitgangspunt voor het voorstel van de Commissie was de crisis in de varkenssector, die wij inmiddels godzijdank hebben overwonnen.
Wij bevinden wij ons momenteel gelukkig weer in een economisch gunstige fase van de varkenscyclus, die gekenmerkt wordt door minder aanbod en duidelijk betere prijzen voor de varkenshouders.
Al ettelijke maanden liggen de productieprijzen bij 140 à 150 euro per 100 kilo, en volgens deskundigen zijn de vooruitzichten goed.
Uit de marktontwikkeling blijkt dus dat de varkenscyclus nog steeds van kracht is, nog steeds geldt, en dat op slechte tijden goede tijden zullen volgen.
Dit feit mogen wij in het debat over het onderhavig voorstel niet uit het oog verliezen.
Wij discussiëren over een instrument voor inkomenssteun aan producenten in crisistijd.
Wij spreken niet over een nieuwe marktordening voor varkensvlees.
Die marktordening is er al, en het zou verkeerd zijn deze in principe goed werkende marktordening op de helling te zetten.
In de bespreking van de in het verslag opgenomen amendementen wil ik mijn aandacht in eerste instantie toespitsen op de punten die zich duidelijk verwijderen van het Commissievoorstel.
Het eerste punt betreft de cofinanciering.
Dat is tot op een zekere hoogte ongetwijfeld het sleutelvraagstuk in de discussie over dit voorstel. Hiervan is ook in de amendementen 11 en 12 sprake.
Ik moet hierbij echter duidelijk maken dat de hoofdverantwoordelijkheid voor het marktevenwicht en het daaruit resulterend prijsniveau bij de varkensvleesproducenten zelf ligt.
De varkensvleesproducenten beslissen over het productievolume en daarmee indirect en automatisch ook over de prijsontwikkeling.
Daarom zou het volgens mij verkeerd zijn de producenten van hun verantwoordelijkheid te ontslaan.
Bovendien brengt de cofinanciering het risico met zich mee dat de signalen van de markt minder duidelijk bij de producent aankomen.
Ik ben het er derhalve niet mee eens dat cofinanciering nodig is om een anticyclisch prijsbeleid te kunnen voeren.
Als wij een anticyclisch prijsbeleid zouden voeren, zouden wij de varkenscyclus in het honderd sturen.
Een ding heb ik vandaag echter wel geleerd. Kennelijk zijn er afgevaardigden die graag zouden zien dat wij nu in alle marktordeningen cofinanciering zouden invoeren.
Als wij inderdaad in alle marktordeningen cofinanciering zouden opnemen, zouden wij waarschijnlijk de varkenskwestie niet uitsluiten, maar daar gaat het in feite in dit debat niet om, als ik het goed heb begrepen.
Het tweede belangrijke vraagstuk is het vrijwillige karakter van het systeem.
Het Commissievoorstel laat de lidstaten de keuze: zij kunnen, zo zij dat willen, een fonds instellen.
Wij mogen daarbij echter niet vergeten dat de Europese varkensvleesproductie van land tot land sterk verschilt, ook qua organisatie. Ook de samenwerking tussen de verschillende fasen van de productieketen is heel uiteenlopend georganiseerd.
Daarom zijn er talrijke lidstaten, maar ook talrijke varkensvleesproducenten in deze lidstaten, die een reguleringsfonds bij voorbaat van de hand wijzen. Volgens hen is daar geen behoefte aan omdat zij andere middelen hebben om tijdens een dieptepunt in de cyclus hun inkomen veilig te stellen.
Bepaalde landen dringen echter absoluut aan op een reguleringsfonds, en ik moet u in alle eerlijkheid bekennen dat als wij nu een reguleringsfonds verplicht voorschrijven, wij deze hele zaak wel op onze buik kunnen schrijven. Daarvoor zou in de Raad nooit een meerderheid worden gevonden.
Dan wil ik nu nog iets zeggen over de opneming van de gespecialiseerde speenvarkenproductie in het voorgestelde systeem. Daarop wordt in de amendementen 7 en 13 aangedrongen.
Volgens mij zal dat heel wat voeten in aarde hebben daar a) de speenvarkenproductie zeer heterogeen verloopt en b) het in deze cyclusfase niet per se nodig is steun te verlenen aan speenvarkenproducenten; varkenshouders moeten worden gesteund.
Bovendien varieert het gewicht van speenvarkens sterk: dit gaat van 8 tot 30 kilo.
Daarom is het mijns inziens hier veel beter het economisch evenwicht tussen de speenvarkenprijs en de slachtvarkenprijs door de markt zelf, en niet met behulp van kunstmatige maatregelen te laten bepalen.
Wij mogen ook vooral niet vergeten dat in veel landen de varkenshouders de door hun geproduceerde speenvarkens zelf vetmesten en daarmee via hun verkochte mestvarkens rechtstreeks toegang hebben tot het reguleringsfonds.
Amendement 16 is voor de Commissie niet aanvaardbaar. Dit amendement leidt tot een drastische ingreep in de besluitvormingsvrijheid van de boeren.
Boeren moeten buiten het reguleringsfonds kunnen blijven als zij hun vrijheid willen behouden. Bovendien worden de maatregelen niet nader beschreven, en dus is het besluit over de toe te passen maatregelen hoofdzakelijk een aangelegenheid voor de lidstaten.
Dat zou echter pas echte hernationalisatie zijn en daar ben ik het absoluut niet eens.
De voorziene productievermindering al naar gelang de lidstaat en al naar gelang de voorgaande productie komt bedenkelijk dicht in de buurt van een quotaregeling. Daardoor zou bovendien een enorme bureaucratische rompslomp ontstaan, ook met het oog op de controle.
Volgens de Commissie is het wel degelijk gerechtvaardigd alleen de veehouders die tot het reguleringsfonds toetreden aan een regeling te onderwerpen.
Deze krijgen immers als tegenprestatie een zekere inkomensgarantie, terwijl anderen die niet toetreden deze garantie niet hebben. Afgezien van deze vier kernvraagstukken die tijdens het debat over dit verslag aan de orde werden gesteld, zijn er nog enkele andere amendementen die van minder principiële aard zijn.
Daarin is met name sprake van details van de regeling. Deze details horen mijns inziens echter niet thuis in de verordening van de Raad, maar in de uitvoeringsbepalingen.
Wat het staffelen van de steun uitgaande van het aantal dieren betreft, moet ik erop wijzen dat daarvoor in het Commissievoorstel reeds een rechtsgrondslag bestaat.
Laat mij tot slot nog kort iets zeggen over een vraagstuk dat vooral in amendement 6 ter sprake wordt gebracht, namelijk de verbetering van de statistische informatie over de ontwikkeling van de varkensstapels en de prognosemogelijkheden voor de productieontwikkeling.
Volgens mij zijn hier geen nieuwe wetten, en evenmin nieuwe voorschriften noodzakelijk.
Veeleer is een correcte en uitgebreide toepassing van de reeds voorhanden zijnde voorschriften door de lidstaten en hun statistische diensten noodzakelijk.
Mijn diensten hebben de collega' s van Eurostat, die voor de uitvoering van deze statistische onderzoeken bevoegd zijn, reeds op de bestaande problemen gewezen en aangedrongen op een verbetering van de resultaten.
In de afgelopen maanden hebben wij daarover meerdere gesprekken gevoerd tijdens welke heel duidelijk is gebleken dat er geen gebrek aan voorschriften is. Het euvel is veeleer dat de bestaande voorschriften niet voldoende serieus worden genomen, de inzameling van gegevens over de varkensstapels niet altijd correct geschiedt en evenmin de vragen aan de lidstaten altijd trouw worden beantwoord.
U kunt uit mijn opmerkingen opmaken dat ik de door u ingediende amendementen niet kan overnemen.
Ik ben echter wel heel dankbaar voor dit debat en ik hoop dat het alsnog mogelijk zal zijn op grond van het Commissievoorstel in de Raad spijkers met koppen te slaan. Ik moet namelijk in aller eerlijkheid bekennen dat de meningen van de lidstaten hierover ver uiteenlopen, en daar wringt de schoen.
­ (DE) Mijnheer de Voorzitter, mag ik een vraag aan de commissaris stellen? Ik ben namelijk een beetje geïrriteerd.
De commissaris heeft gezegd dat de Commissie absoluut niet van plan is de gemeenschappelijke marktordening voor varkensvlees te veranderen.
De titel hier luidt echter: "...over het voorstel voor een verordening van de Raad houdende wijziging van verordening (EEG) Nr. 2759/75 inzake een gemeenschappelijke ordening der markten in de sector varkensvlees" .
Wat heeft de Commissie dan in hemelsnaam aan ons voorgelegd?
Als u niet zo ver wilt gaan in deze wijziging, prima, daar valt over te praten, maar als u helemaal niets wilt wijzigen, klopt de tekst niet.
Misschien kunt u dat nog eens ophelderen.
Als u met voorstellen op de proppen komt, is het Parlement zo vrij amendementen in te dienen.
Dat is ons goede recht!
Mijnheer de Voorzitter, ik zal proberen dat op te helderen.
Ik heb niet gezegd dat met de aanneming van dit Commissievoorstel de marktordening voor varkens niet zou worden gewijzigd.
Natuurlijk is dit een wijziging van de marktordening voor varkens. Dat staat buiten kijf.
Door een aantal tijdens dit debat geuite meningen werd echter de indruk gewekt dat nu een marktordening voor varkens moet worden ingevoerd. Daarom ben ik zo vrij geweest erop te wijzen dat wij al een dergelijke marktordening hebben.
Dank u, mijnheer de commissaris.
Het debat is gesloten.
De stemming vindt morgen om 11.30 uur plaats.
(De vergadering wordt om 23.10 uur gesloten)
Indiening van het jaarverslag van de Rekenkamer - 1999
Aan de orde is de indiening van het jaarverslag van de Rekenkamer voor het jaar 1999.
Ik dank de voorzitter van de Rekenkamer, de heer Karlsson, voor zijn aanwezigheid en geef hem meteen het woord.
Mevrouw de Voorzitter, dames en heren, namens de leden van de Rekenkamer wil ik u allen danken voor uw uitnodiging om hier het 23e jaarverslag van de Rekenkamer te presenteren.
Net als in vorige jaren markeert deze presentatie de start van de kwijtingsprocedure voor het begrotingsjaar 1999.
Het verslag heeft dezelfde structuur als in de afgelopen twee jaar, met hoofdstukken voor de ontvangsten in elk van de onder de rubrieken van de financiële vooruitzichten vallende uitgavencategorieën.
Er is ook een hoofdstuk gewijd aan de betrouwbaarheidsverklaring. De opmerkingen van de Rekenkamer over de uitvoering van het zesde, zevende en achtste Europese Ontwikkelingsfonds zijn als bijlage bij het jaarverslag gevoegd.
In de verschillende hoofdstukken van het jaarverslag worden vier belangrijke kwesties besproken.
Ten eerste is er een analyse van de toepassing van de budgettaire beheerspraktijken binnen de specifieke financiële rubrieken.
U zult zien dat de Rekenkamer, rekening houdend met verzoeken van het Parlement, meer aandacht heeft besteed aan het gevolg dat is gegeven aan eerdere opmerkingen.
In elk van de hoofdstukken doet de Rekenkamer verslag van de vorderingen die zijn gemaakt op een aantal gebieden waarover zij in het verleden verslag heeft uitgebracht. In mijn presentatie zal ik op enkele van deze kwesties terugkomen.
Ten derde heeft de Rekenkamer, in antwoord op het verzoek van het Europees Parlement, haar controles met betrekking tot de betrouwbaarheidsverklaring uitgebreid. Wij verschaffen nu extra informatie per uitgavencategorie in elk hoofdstuk.
Tot slot presenteert de Rekenkamer in elk van de hoofdstukken een aantal andere belangrijke controlebevindingen.
Over veel van deze bevindingen wordt uitvoerig verslag gedaan in de speciale verslagen van de Rekenkamer.
Sinds de laatste kwijtingsprocedure heeft de Rekenkamer 24 speciale verslagen opgesteld met de resultaten van de controles die gericht waren op een groot aantal specifieke gebieden waarvan het financieel beheer van de Gemeenschap voor verbetering vatbaar is.
Hoewel deze verslagen nu niet aan de orde zijn, moet er wel rekening mee worden gehouden in de kwijtingsprocedure.
De totale ontvangsten voor het begrotingsjaar 1999 bedroegen 86,9 miljard euro.
De middelen op basis van het bruto nationaal product vertegenwoordigen 43% van dit totaal.
De middelen op basis van de BTW vertegenwoordigen 36% en de traditionele eigen middelen vormen 15% van het totaal.
De resterende 5% bestaat uit het overschot van het vorige begrotingsjaar en andere inkomsten.
Dit betekent dat viervijfde van de middelen van de Gemeenschap, de middelen op basis van het BNP en de BTW, wordt berekend en vastgesteld met behulp van statistische gegevens.
In deze context wil ik twee belangrijke opmerkingen van de Rekenkamer onder uw aandacht brengen.
In de eerste plaats heeft de Rekenkamer nu al enkele jaren opmerkingen geplaatst bij het gebruik van een statistisch, cumulatief systeem (ESR79) dat voor alle andere doeleinden al is vervangen door een nieuwer systeem (ESR95).
Hiertussen ligt 16 jaar.
Bovendien heeft de Rekenkamer, in het kader van de bestrijding van BTW-fraude, een methode aangegeven die gebaseerd is op een vergelijking tussen fiscale en statistische gegevens over tussentijdse consumptie. Deze kan vooral nuttig zijn voor gebieden waar het risico op fiscale fraude erg hoog is.
De lidstaten wordt om die reden gevraagd toepassing van deze methode te overwegen.
Op het gebied van de douane maakt de Rekenkamer in haar verslag gewag van de complexiteit en de wisselende toepassing van de regeling inzake passieve veredeling.
De Rekenkamer steunt echter ook het voorstel van de Commissie om de douaneregelingen met een economisch effect te moderniseren.
Met betrekking tot de uitgaven in 1999 werd een totaal bedrag van 93,6 miljard euro aan nieuwe vastleggingen en een bedrag van 80,3 miljard euro aan betalingen geboekt.
Dat is respectievelijk 96% en 92% van de beschikbare kredieten voor het jaar.
Het uitvoeringspercentage van de geraamde bedragen in de financiële vooruitzichten bedraagt respectievelijk 91% en 83%.
De uitgaven in het kader van de Gemeenschapsbegroting zijn over vele verschillende gebieden gespreid.
Daarom is het moeilijk om algemene conclusies te trekken over de uitvoering van de begroting.
De Rekenkamer geeft echter de volgende hoofdpunten aan.
De helft van de uitgaven van 1999 zijn geboekt onder het gemeenschappelijk landbouwbeleid.
Zoals in hoofdstuk 2 van het jaarverslag staat beschreven, wordt dit hoge uitvoeringspercentage, namelijk bijna 99% van de uiteindelijke kredieten, ten dele verklaard door de talloze kredietoverschrijvingen. Dit geeft in feite aan dat de oorspronkelijke ramingen van zowel de ontvangsten als de uitgaven hoogst onbetrouwbaar waren.
De Rekenkamer verzoekt de Commissie en de lidstaten de kwaliteit van deze ramingen te verbeteren.
Er vonden ook tal van kredietoverschrijvingen voor de Structuurfondsen plaats, die de structuur van de begroting 1999 beduidend veranderden.
Voorts waren er grote verschillen tussen de bedragen voor de programma's en de bedragen die in de financiële vooruitzichten waren toegewezen. Het merendeel van de maatregelen in het kader van de Structuurfondsen moest opnieuw geprogrammeerd worden.
Op dit gebied was ook sprake van een onderbesteding van vastleggings- en betalingskredieten en van een groot aantal verrichtingen aan het einde van het jaar.
Op terreinen waar de programma's van de Gemeenschap direct door de Commissie worden uitgevoerd, zoals het intern beleid en externe maatregelen, liggen de uitvoeringspercentages iets lager.
Ook hier is sprake van een groot aantal vastleggingen en betalingen aan het einde van het jaar.
De komende jaren zullen we hier zeker op terug komen.
De Rekenkamer herhaalt daarom de opmerkingen van de afgelopen jaren over de ongunstige gevolgen hiervan, zoals haastige en ondoordachte beslissingen, zware werklast met een grotere kans op fouten, enzovoort.
Tenslotte geeft de Rekenkamer in beide hoofdstukken over intern beleid en externe maatregelen aan dat de opmerkingen van de Commissie zelf over uitvoering van de begroting niet adequaat zijn.
De Rekenkamer is derhalve ingenomen met de duidelijke toezegging in het antwoord van de Commissie om haar budgettair en boekhoudkundig verslag fundamenteel te verbeteren.
De Rekenkamer heeft vanaf het begrotingsjaar 1994 jaarlijks een verklaring van betrouwbaarheid opgesteld.
Elk jaar heeft de Rekenkamer ernstige kritiek geuit op de wettigheid en regelmatigheid van de betalingen en de onderliggende verrichtingen.
Dit is nu weer het geval.
De controle van de betalingen in 1999 liet ook nu weer een onaanvaardbaar hoog aantal fouten zien dat betrekking had op het bedrag, de werkelijkheid of de subsidieerbaarheid van de onderliggende verrichtingen.
Het merendeel van deze fouten deed zich voor op gebieden van de communautaire begroting die worden beheerd door overheidsinstanties in de lidstaten.
Het ging veelal om gevallen waarin niet voldaan was aan de criteria voor subsidieerbaarheid, te hoge kostendeclaraties, ontoereikende bewijsstukken en rekenfouten.
Daarnaast zijn er gevallen waarin niet is voldaan aan de voorschriften, of waarin sprake is van tekortkomingen in de systemen. Het effect daarvan op betalingen kan niet direct worden vastgesteld, maar dit vergroot wel de kans op fouten.
De meest frequente voorbeelden hiervan zijn onvoldoende invoering van controles op de voorschriften, problemen met gedetailleerde, ondersteunende documentatie, en het niet correct naleven van aanbestedingsprocedures.
Derhalve heeft de Rekenkamer voor 1999 niet het noodzakelijke bewijs verkregen uit haar controles om te kunnen verzekeren dat de onderliggende verrichtingen wettig en regelmatig waren, behalve wat betreft de eigen middelen, de verplichtingen en de personeelsuitgaven.
Anderzijds geeft de Rekenkamer voor het zesde, zevende en achtste Europese Ontwikkelingsfonds een positieve betrouwbaarheidsverklaring.
Niet alleen is het de taak van de Rekenkamer verslag te doen van de fouten die gevonden zijn bij haar controles, maar we moeten er ook voor zorgen dat de controlebevindingen juist geïnterpreteerd en gebruikt worden.
Daarom wil ik de Parlementsleden erop wijzen dat het grote aantal door de Rekenkamer vastgestelde fouten niet gezien kan en mag worden als een indicatie van het fraudeniveau in de Gemeenschapsbegroting.
De meeste door de Rekenkamer geconstateerde betalingsfouten komen voort uit een inadequaat financieel beheer en inadequate controle, en alleen in het geval van een klein deel van de gevonden fouten is er reden voor nader onderzoek door OLAF of de daartoe bevoegde instanties in de lidstaten.
Een ander gevaar van een verkeerde interpretatie is dat de doelstellingen voor corrigerende maatregelen worden vastgesteld met het oog op de vermindering van het aantal fouten en het verkrijgen van een positieve betrouwbaarheidsverklaring.
Zoals de Rekenkamer al in eerdere verslagen duidelijk heeft gemaakt, vereist een verbetering op middellange termijn een combinatie van algemene en specifieke maatregelen, waaronder de verduidelijking en verbetering van controleprocedures, in het bijzonder in de lidstaten.
In dit verband juicht de Rekenkamer het plan toe van de Commissie voor verbetering van het financieel beheer, dat zij in het kader van de kwijting van 1998 heeft voorgelegd aan de voor kwijting bevoegde autoriteit.
In verband hiermee wil ik enkele opmerkingen maken over de hervorming van de Commissie.
De Rekenkamer is verheugd over de inspanningen van de Commissie-Prodi om een moderne en solide beheers- en controlestructuur op poten te zetten en tegelijkertijd speciale aandacht te geven aan de wijze waarop politieke prioriteiten worden vastgesteld en middelen worden toegewezen.
Veel tekortkomingen die de Commissie nu wil aanpakken zijn door de Rekenkamer al bij vele gelegenheden benadrukt.
Ik noem bijvoorbeeld de voorstellen van de Commissie om de verantwoordelijkheid van de ordonnateurs te vergroten voor de uitvoering van verplichtingen en betalingen, en een einde te maken aan het gecentraliseerde systeem van voorafgaande goedkeuring voor verrichtingen door de financieel controleur. Samen met het opzetten van een onafhankelijke interne controledienst stemmen deze voorstellen overeen met de voornaamste vereisten voor een verbeterd financieel beheer die wij in ons Advies nr. 4/97 hebben geformuleerd.
Een ander onderdeel van de hervorming dat nauw aansluit bij een door de Rekenkamer aangegeven kernprioriteit is de grotere nadruk die wordt gelegd op de meting van resultaten en prestaties binnen een kader van toewijzing van middelen met vooraf vastgestelde prioriteiten en doelstellingen die duidelijk omschreven en meetbaar zijn.
De Commissie heeft nu hervormingsprogramma's per begrotingsterrein aangekondigd, die kunnen worden gezien als een reactie op de knelpunten waarop de Rekenkamer al ettelijke jaren lang heeft gewezen. Ik noem hier als voorbeeld de voorstellen voor verbetering van het beheer van programma's voor externe steunverlening.
Dit initiatief is duidelijk gebaseerd op een analyse die veel overeenkomsten vertoont met de analyse die de Rekenkamer uitvoerig heeft uiteengezet in haar jaarverslag 1997.
De Rekenkamer spoort de Commissie aan om haar hervormingsvoorstellen zo snel mogelijk door te voeren. Een groot deel van de hervorming bestaat namelijk tot dusver alleen nog maar op papier.
De invoering van deze nieuwe hervorming vraagt om een daadwerkelijke verandering van de beheerscultuur van de Commissie, een proces dat zeer zeker tijd zal vergen.
De rapportage in het jaarverslag 1999 over de follow-up van eerdere opmerkingen laat zien hoe moeilijk het voor de Commissie is om de noodzakelijke veranderingen waartoe is besloten door te voeren.
In sommige gevallen, zoals de hervormingen van de maatregelen voor het gesubsidieerde gebruik van ondermelk en mageremelkpoeder of het hulpprogramma ten behoeve van Zuid-Afrika, evenals maatregelen inzake sommige aspecten van de traditionele eigen middelen, heeft de Commissie maatregelen getroffen om verbetering te brengen in specifieke tekortkomingen waarover de Rekenkamer verslag heeft uitgebracht.
Op andere gebieden werd traag gereageerd.
Wat bijvoorbeeld het melkquotasysteem betreft, heeft de Rekenkamer geconstateerd dat de algehele situatie nauwelijks veranderd is en dat de quota, in strijd met het standpunt van de Rekenkamer, zijn verhoogd, met als gevolg grotere overschotten op de melkmarkt en zware financiële lasten in verband met de opslag en verkoop.
In het geval van import van zuivelproducten tegen preferentiële tarieven is er volgens de Rekenkamer tot dusver niets gedaan om te voorkomen dat dezelfde overtredingen van de regelgeving plaatsvinden als die welke gerapporteerd zijn in het Speciaal Verslag van de Rekenkamer nr. 4/98.
Op het gebied van het Europees Regionaal Ontwikkelingsfonds, heeft de Rekenkamer 48 opmerkingen geëvalueerd waarbij volgens haar financiële correctie nodig was.
Slechts in 16 gevallen was de Rekenkamer voldaan over de correctiemaatregelen die de Commissie heeft genomen.
Op het gebied van het sociaal overleg heeft de Commissie niet alle maatregelen getroffen die zij had toegezegd in haar antwoorden op de opmerkingen van de Rekenkamer.
Op het gebied van intern beleid heeft de Rekenkamer negen contracten bij DG Energie en vervoer en acht contracten bij DG Onderzoek opnieuw gecontroleerd.
De Commissie had maar voor drie van de 17 contracten maatregelen getroffen, terwijl er voor zes andere nog maatregelen liepen.
In het jaarverslag 1996 wees de Rekenkamer op een aantal tekortkomingen in het beheer van een fonds voor exportbevordering voor Nicaragua en Honduras.
In zijn in 1998 gepubliceerde kwijtingsaanbeveling verzocht de Raad de Commissie om haar banden met de regionale bank te herzien en door deze bank onterecht gecrediteerde bedragen terug te vorderen.
Aan het einde van 1999 was de Commissie nog steeds bezig met het opzetten van een nieuwe organisatie.
Uit deze en andere voorbeelden blijkt duidelijk dat de Commissie tot dusver niet alleen traag is geweest met het treffen van correctiemaatregelen, maar dat zij ook in het bijzonder problemen heeft bij het terugvorderen van onterecht betaalde bedragen.
In haar programma voor 2001 heeft de Rekenkamer daarom een algemene controle gepland op alle begrotingsgebieden waar de inningsprocedures van de Commissie een rol spelen.
Zoals ik al eerder aangaf, vormt het financieel beheer van de Commissie slechts een deel van het algehele beheer van de communautaire middelen.
De lidstaten zijn verantwoordelijk voor het dagelijkse beheer van het merendeel van de communautaire middelen op het terrein van het gemeenschappelijk landbouwbeleid en de Structuurfondsen.
In dit jaarverslag en in de speciale verslagen die sinds de vorige kwijting zijn gepubliceerd wordt steeds weer de aandacht gevestigd op de ernstige en aanhoudende tekortkomingen in de beheer- en controlesystemen van de lidstaten.
Een belangrijke categorie fouten die vermeld wordt in de betrouwbaarheidsverklaring betreft onregelmatige verminderingen van landbouwsubsidies door de centrale of lokale overheidsinstanties.
Ook op het gebied van het gemeenschappelijk landbouwbeleid verzoekt de Rekenkamer de lidstaten en de Commissie om doelmatigere controles uit te voeren door middel van een allesomvattende toepassing van inspectieprocedures op alle gemeenschappelijke marktorganisaties, zoals ook in het Geïntegreerde Beheers- en Controlesysteem het geval is.
De dramatische gebeurtenissen uit het recente verleden hebben duidelijk het toenemende belang van beheers- en controlekwesties op de Europese agenda aangetoond.
Het zou voor allen, vertegenwoordigers van Europese instellingen of van lidstaten, duidelijk moeten zijn dat dit een permanente verandering weergeeft van de waarden en meningen van de Europese belastingbetalers.
Zij verwachten, in ruil voor hun vertrouwen en bijdrage, dat de Europese middelen op een zinnige en eerlijke manier worden besteed.
De voorgenomen hervorming van de Commissie moet gezien worden als een constructief antwoord op deze uitdaging, een antwoord dat onze steun verdient.
Aan de andere kant zal de Commissie beseffen dat zij hoge verwachtingen heeft gewekt en verplicht is haar goede intenties in de praktijk te brengen en resultaten te boeken.
De begrotingsautoriteit heeft met succes de aanzet gegeven tot de hervorming en gaat in op de zorgen van het publiek over het financieel beheer. Het is nu haar taak haar inspanningen te versterken en deze hervorming te doen welslagen.
In de praktijk betekent dit dat zij voldoende aandacht en middelen moet besteden aan de follow-up van en de respons uit het hervormingsproces.
De leden van het Europees Parlement zullen hierbij een voortrekkersrol spelen.
De nieuwe president van de Italiaanse rekenkamer, de Corte dei Conti, die een aantal weken geleden officieel benoemd is, verklaarde bij zijn ambstaanvaarding: "Ik ben ervan overtuigd dat de betrekkingen tussen de rekenkamer en het parlement aanzienlijk worden verbeterd als het parlement de instrumenten versterkt waarmee het op systematische wijze rekening kan houden met de resultaten van controles van de rekenkamer".
Ik sluit mij bij zijn woorden aan.
Zij komen erop neer dat wij graag een verdere ontwikkeling willen zien van de operationele organisatie en de methoden van het Parlement. Zij moeten een uitdrukking zijn van deze noodzaak tot structurele verandering.
Gisteren was ik in de gelegenheid - ik dank de Voorzitter hiervoor - met de Voorzitter van het Parlement te spreken over het betrekken van alle parlementaire commissies bij de financiële controle en beheerscontrole.
Mijn laatste, maar zeker niet minst belangrijke opmerking is dat ook de medewerking van de lidstaten nodig is.
Omdat zij verantwoordelijk zijn voor het dagelijkse beheer van het merendeel van de communautaire middelen, moeten de lidstaten hun financiële controles verbeteren en ten volle de verantwoordelijkheid op zich nemen voor de bestrijding van fraude ten nadele van de Gemeenschapsbegroting.
Alleen als alle actoren - Commissie, Parlement, Raad, Europese Rekenkamer en lidstaten - zich inzetten voor de hervorming en samenwerken bij de tenuitvoerlegging daarvan, zal het vertrouwen van de Europese belastingbetaler in de financiering van de Gemeenschap hersteld kunnen worden.
Ik dank de voorzitter van de Rekenkamer en geef meteen namens de Commissie het woord aan mevrouw Schreyer.
Mevrouw de Voorzitter, ik wil voorzitter Karlsson oprecht bedanken voor zijn presentatie van het jaarverslag van de Rekenkamer.
Het verslag van mevrouw Schreyer was eveneens interessant.
Ik wil de voorzitter van de Rekenkamer echter in het bijzonder bedanken voor de wijze waarop de leden van de Commissie begrotingscontrole dit maal zijn geïnformeerd.
Wij hebben ons daardoor op dit debat kunnen voorbereiden en hoefden geen details meer uit de pers te vernemen.
Zoals u al zei, mijnheer Karlsson, was 1999 vanwege de aflossing van de vorige Commissie door de nieuwe Commissie een ingrijpend jaar.
Wij verwachten niet dat deze nieuwe Commissie er meteen in slaagt een einde te maken aan de verkeerde ontwikkelingen en misstanden die het Parlement heeft blootgelegd en waarvoor wij destijds tevergeefs op hervormingen hebben aangedrongen.
Wij juichen het evenals de Rekenkamer toe dat de Commissie van voorzitter Prodi een hervorming doorvoert die wij op een constructieve, maar kritische manier begeleiden.
Gaat het met de communautaire begroting eindelijk de goede kant op?
Nu de Commissie ruim een jaar in functie is, en ten dele al vanaf september 1999 voor de uitvoering van begroting 1999 verantwoordelijk is, is dat een vraag die wij graag bevestigend zouden beantwoorden.
Ook met het laatste jaarverslag van de Rekenkamer in de hand kan deze vraag echter nog niet naar eer en geweten worden beantwoord.
De Rekenkamer wijst terecht op de talrijke stappen die de Commissie al heeft gezet, of tenminste heeft aangekondigd, om de situatie te verbeteren.
Ook commissaris Schreyer heeft daarnaar verwezen.
Het gaat dan om nieuwe procedures voor de vaststelling van de prioriteiten en de bijbehorende toewijzing van middelen, om wijzigingen in het personeelsbeleid, fundamentele verbeteringen in de uitvoering van de begroting en de financiële controle, de hervorming van de programma's, en de oprichting van een efficiënte financiële controledienst.
Deze hoopgevende maatregelen zijn echter nog allemaal toekomstmuziek.
De beschrijving van de werkelijkheid in het jaarverslag werkt eerder ontnuchterend.
Het is bijzonder betreurenswaardig en nauwelijks te begrijpen dat de betrouwbaarheid van de boekhouding nog altijd tekortschiet.
Met andere woorden: de Commissie heeft haar boekhouding niet op orde gebracht, en de goedgekeurde rekeningen weerspiegelen ternauwernood de werkelijke financiële situatie.
Gegevens over de betaling van voorschotten en de vooruitbetalingen ontbreken aan het eind van het jaar, en de bestaande vastleggingen zijn met maar liefst 2,6 miljard euro ondergewaardeerd.
Tegelijkertijd worden mogelijke vorderingen te hoog geraamd - overgewaardeerd zelfs, zegt de Rekenkamer.
Het Parlement heeft tijdens de kwijtingsprocedures voor 1996, 1997 en 1998 al nadrukkelijk op deze ernstige boekhoudingkundige fouten gewezen.
Hoewel het moeilijk is en tijd kost om het beheer van de begroting fundamenteel te wijzigen, mevrouw de commissaris, hadden wij gehoopt dat de nieuwe Commissie er tenminste in zou slagen de boekhouding snel in orde te maken.
Zelfs dat is echter kennelijk niet gelukt, en dat betreur ik zeer.
Bij uw aantreden heeft u ons beloofd dat u daarvoor zou zorgen, mevrouw Schreyer.
Nu wordt het Europees Parlement in een lastig parket gebracht. In januari van dit jaar hebben wij immers nog verklaard dat als ook de goedkeuring van de rekeningen over 1999 weer met zwaarwegende fouten behept zou zijn, wij dat niet zouden accepteren.
U kent de betreffende passage uit dat besluit wel.
Zoals wij in januari hebben gezegd, kan er zonder goedkeuring van de rekeningen ook geen kwijting voor het gevoerde financieel beleid worden verleend.
De goedkeuring van de rekeningen is een voorwaarde voor kwijting.
Hier moet een oplossing voor worden gevonden, mevrouw Schreyer, en ik wil u dan ook vragen of de rekeningen over 1999 kunnen worden gecorrigeerd.
De Rekenkamer kan dit jaar opnieuw, voor de zesde keer op rij, geen betrouwbaarheidsverklaring afgeven. Dat wil zeggen dat de Rekenkamer niet kan garanderen dat de rekeningen regelmatig en wettig tot stand zijn gekomen.
Er zijn te veel fouten gemaakt om een dergelijke garantie te geven.
Het aantal fouten ligt nog altijd boven de 5%.
Omgerekend naar euro's is dat een bedrag van ongeveer 5 miljard euro dat niet correct is besteed.
Ik ben het met de voorzitter van de Rekenkamer eens dat die fouten niet in alle gevallen op fraude duiden.
Vaak is er sprake van omissies of misverstanden vanwege de ingewikkelde regels en procedures, maar dat neemt niet weg dat een dergelijke foutenmarge gewoonweg onaanvaardbaar is en op den duur niet kan worden getolereerd.
Uw verwijzing naar de slechte uitvoering in de lidstaten, beste mevrouw Schreyer, moet ik in zoverre van de hand wijzen dat de Rekenkamer duidelijk zegt waar het bij de Commissie aan schort, en uiteindelijk is het toch nog altijd de Commissie die de verantwoordelijkheid voor de uitvoering van de begroting draagt.
Ik vind dan ook dat u strenger moet zijn, zodat wij met reden tegen de Europese burgers kunnen zeggen dat hun geld goed wordt beheerd.
Wij gaan nu in onze commissie aan de slag, en zullen nauw met u samenwerken.
Mevrouw de Voorzitter, om te beginnen dank ik de Rekenkamer voor het jaarverslag.
Ik wil graag enkele problemen aanhalen en hoop dat de heer Karlsson mijn vragen vandaag kan beantwoorden.
Naar aanleiding van de kwijting voor 1997 besloot het Parlement geen kwijting te geven voor 1999 zolang de Rekenkamer geen betrouwbaarheidsverklaring over 1999 kon afleggen, zoals mevrouw Theato daarnet uitlegde.
Ik wil echter graag weten hoe erg het met de begroting van 1999 gesteld is.
Gisteren stelde ik u een vraag, maar ik weet dat er weinig tijd was. Toch zou ik van u een klaar en duidelijk antwoord willen over het foutenpercentage.
Naar verluidt kan men dit moeilijk vaststellen.
Gisteren plakte een lid van de Rekenkamer er tijdens zijn persconferentie een cijfer op. Ik denk dus dat wij ook hier een cijfer moeten kunnen krijgen.
Bedraagt het foutenpercentage 5,5%?
Ik hoop dat ik een antwoord kan krijgen.
De Commissie gaf in 1999 meer dan 80 miljard euro uit.
De Commissie is er echter niet bijzonder in geslaagd deze begroting goed te beheren.
Het bedrag voor investeringen is 240 miljoen te laag begroot.
De betalingsverplichtingen 2,6 miljard te laag en de nog betaalbaar te stellen betalingsverplichtingen 1,2 miljard te hoog.
Indien de directie van een privé-onderneming dergelijke blunders had gemaakt, was ze gegarandeerd door de aandeelhouders ontslagen.
Laat ons echter een beetje water in onze wijn doen en de gemoederen niet verhitten.
De vorige Commissie die voor de begroting van 1999 verantwoordelijk was, is immers de laan uitgestuurd.
De nieuwe Commissie wordt dit jaar beoordeeld naar haar vermogen orde op zaken te stellen en hervormingen door te voeren.
Ik ben daarom blij dat de Rekenkamer meer belang heeft gehecht aan de opvolging van vroegere jaarverslagen.
Het is immers duidelijk waar er nog problemen zijn, maar ook waar verbeteringen zijn aangebracht.
Ik zou graag zien dat het jaarverslag van de Rekenkamer wat concreter was.
Er moeten meer cijfers en meer feiten gegeven worden.
De heer Karlsson zei vandaag dat het moeilijk is cijfers te geven.
Dat begrijp ik, maar ik vroeg een van mijn medewerkers het hoofdstuk over landbouw te bekijken en in een uurtje tijd had hij een volledig overzicht gemaakt van de landen waar zich problemen voordoen, van de aard van de problemen en van het verspilde bedrag.
Wanneer een ijverig medewerker van het Parlement deze dingen in een uurtje in kaart kan brengen, dan mag men toch van de Rekenkamer eisen dat ze voor elk hoofdstuk een dergelijk overzicht maakt.
Er komen natuurlijk bepaalde minder fraaie dingen aan het licht, maar zo is er tenminste openheid.
Op die manier kunnen wij de pers, die totaal wild reageert en bij elk jaarverslag bloed ruikt, de mond snoeren.
Wij kunnen eens en voor altijd zeggen: "Dit zijn de problemen en wij willen een oplossing vinden".
Ik denk dat dit een goede methode is en ik vind dat het jaarverslag concreter zou moeten zijn.
Tevens vind ik dat het jaarverslag gebruiksvriendelijker moet zijn en duidelijke aanbevelingen moet doen, bijvoorbeeld een of twee duidelijke aanbevelingen per hoofdstuk.
Het zou volgens mij ook goed zijn dat de Rekenkamer haar jaarverslag vroeger in het jaar uitbracht.
Dit zou ons in het Parlement meer tijd geven voor de kwijtingsprocedure en we zouden de kwijting dan ook niet elk jaar hoeven uit te stellen.
Als rapporteur beschik ik nu slechts over 14 dagen om de Commissie vragen te stellen en zij heeft maar 14 dagen om een antwoord te formuleren.
Het is niet redelijk dergelijke eisen te stellen. Indien wij het jaarverslag eerder kunnen krijgen, zouden wij ons werk op een nog ernstiger manier kunnen doen.
Ik ben ook blij dat de Rekenkamer onderstreept dat de 7% fouten niet allemaal te maken hebben met fraude en ik hoop dat de pers vanuit haar lokaal meeluistert, zodat ze weet dat er niet alleen schandalen zijn.
Er kan ook sprake zijn van onregelmatigheden of onduidelijkheden.
Het is werkelijk een opluchting dat we blijkbaar op goede weg zijn met de fraudebestrijding.
Er zijn slechts weinig gevallen aan OLAF gemeld of voor strafrechtelijke criminele vervolging aan de lidstaten doorgegeven, maar het is belangrijk te weten dat 7% van de begroting overeenkomt met 5 à 6 miljard kronen, zoals mevrouw Theato opmerkte.
Dit bedrag is meer dan het totaal bedrag dat de Unie aan ontwikkelingshulp besteedt, om maar een vergelijking te noemen.
De Commissie wil met haar hervorming vooral de afzonderlijke directoraten-generaal verantwoordelijk stellen en ik wil de Rekenkamer graag vragen of zij toekomstplannen heeft voor een herstructurering van het jaarverslag, zodat er aan elk directoraat-generaal een apart hoofdstuk kan worden gewijd.
Ik zal onderzoeken of het dit jaar reeds mogelijk is, zodat wij de directoraten-generaal kunnen beoordelen.
Wij kunnen ook beginnen de commissarissen te beoordelen en punten te geven volgens hun prestatie.
Dit zou voor sommigen misschien een stimulans zijn.
De Rekenkamer onderstreept nog eens dat het dagelijks beheer van de meeste EU-middelen, bijvoorbeeld in het kader van het landbouwbeleid en de structuurfondsen, in de lidstaten gebeurt. Ik ben het eens met de vaststelling dat de lidstaten nu maar eens wakker moeten worden.
De lidstaten dekken zich in, plegen fraude, doen geen enkele controle en telkens als er kritiek geuit wordt, komt het op de schouders van Brussel neer, met andere woorden op de Commissie en anderen.
Ik vind dat de lidstaten zich zouden moeten schamen.
In 1995 werd een conventie betreffende de bescherming van de financiële belangen van de Unie aangenomen.
Er is maar één land dat deze conventie in zijn eigen wetgeving heeft omgezet.
Dat is toch beneden alles en het is hoog tijd dat we de lidstaten wakker schudden.
Tot slot ben ik blij met de samenwerking in het kader van de kwijtingsprocedure.
Ik ben ervan overtuigd dat we een resultaat zullen bereiken, maar het vereist openheid en eerlijkheid van alle partijen.
Wij als leden van het Parlement mogen er geen twijfel over laten bestaan dat we de zaken verstandig willen aanpakken en dat wij in april kwijting zullen verlenen op voorwaarde dat we de gevraagde informatie gekregen hebben.
Mevrouw de Voorzitter, ook mijn dank aan de voorzitter van de Rekenkamer voor het verslag en aan de commissaris voor het antwoord daarop.
Eens te meer denk ik dat in de publieke opinie vooral zal doorzinderen dat er ook dit keer geen positieve betrouwbaarheidsverklaring is voor de Europese uitgaven.
Ieder weet - en dat zal ook nog vaak gezegd worden - dat het meeste geld wordt uitgegeven door de lidstaten.
Dus daar moeten wij het vooral zoeken, denk ik.
Het is ook bekend dat het grootste deel van de uitgaven landbouwuitgaven zijn.
Op aandrang van dit Parlement heeft de Commissie een aantal jaren geleden ingesteld dat, als er onregelmatigheden zijn, dit voor de lidstaten een extra financiële correctie zou kunnen betekenen van 25%.
Zou het niet interessant zijn, ik heb begrepen dat de Rekenkamer dat analyseert, zou het niet interessant geweest zijn als de Rekenkamer de effecten daarvan had geanalyseerd.
Zou dat ook toegepast kunnen worden op de andere sectoren?
Ik zou dat graag eens willen weten.
Ik ben het volkomen eens met de heer Blak dat het onbevredigend is dat er in het verslag van de Rekenkamer geen exacte cijfers worden genoemd.
Is de betrouwbaarheid van de uitgaven nu 5% of 7% en is het waar dat voor de landbouwuitgaven de betrouwbaarheid lager is, 3%.
De Rekenkamer zegt steeds dat ze niet voldoende personeel heeft om dat te analyseren.
Dat zou zo kunnen zijn, maar als de Rekenkamer tot een oordeel komt, dan neem ik aan dat zij zich baseert op exacte cijfers.
De grote vraag voor mij is, waarom kunnen die cijfers niet worden gepubliceerd?
Ik meen ook dat we voor landbouw een bemiddelingscomité hebben en in het geval van geschillen tussen de Commissie en de financiële correcties kan dat worden voorgelegd aan dat Bemiddelingscomité.
Oordeelt de Commissie en de Rekenkamer daar positief over, ja of nee?
Laatste punt, mevrouw de Voorzitter, dit financiële verslag gaat over het jaar 1999.
Natuurlijk zal de Commissie zeggen, wij kwamen pas aan in september 1999, dus het is onze verantwoording niet.
Ik denk dat dat een keer op moet houden.
Ik denk dat wij van de Commissie duidelijk een indicatie moeten hebben, wanneer denkt de Commissie te kunnen komen met een positieve betrouwbaarheidsverklaring, want wij kunnen dat niet meer vanaf 1995 jaar in jaar uit uitstellen.
Voorzitter, mijnheer de voorzitter van de Rekenkamer, geachte commissaris, beste collega's. Ik dank u, mijnheer de voorzitter van de Rekenkamer, voor dit uitstekend jaarverslag.
Ik dank u ook voor de gevolgde procedure.
Wij hebben meer dan een week op voorhand de zaken kunnen inkijken. Wij hebben ons goed kunnen voorbereiden.
Ik denk dat het in principe een goede procedure is.
Alleen moet ik u eerlijk zeggen dat ik vrij ontgoocheld ben over de vergadering van gisteren in de Commissie begrotingscontrole.
Die was te kort.
U hebt eigenlijk ook niet geantwoord op een aantal precieze en toch wel cruciale vragen die de collega's u gesteld hebben. Ik vind het jammer.
Een aantal vragen zijn vandaag al in het debat teruggekomen en vandaag lees ik in de Süddeutsche Zeitung dat collega's van u wel gedetailleerde verklaringen afleggen.
Zij hebben het over fraude, onregelmatigheden, fouten die tot acht miljard Duitse mark bedragen.
Ik lees ook dat het foute percentage wel meer dan 5% bedraagt.
Waarom hameren wij op dat cijfer?
De heer Mulder heeft het gedaan en ook de rapporteur.
Wij willen dat weten omdat het van belang is in onze afweging.
Wij hebben eerder politieke uitspraken daarover gedaan.
Ik zou u dus willen verzoeken om daar nogmaals op te antwoorden.
Wij stellen vast dat er inderdaad bij de Commissie heel wat fout loopt, dat er nog altijd geen cultuur is waarmee het geld van de Europese belastingbetaler op een goede manier wordt beheerd.
Dat is jammer.
Wij weten natuurlijk allemaal dat de Commissie aan veranderingen werkt.
De voorzitter van de Rekenkamer heeft daar ook op gewezen en in die zin wordt natuurlijk het verslag van volgend jaar het verslag van de waarheid.
Er is ook inderdaad nood aan actie in de regionale en de nationale parlementen, want het is juist in de lidstaten dat er heel wat fouten gebeuren.
Daarom zou ik de collega's in de nationale parlementen willen oproepen om die twee conventies die nog niet overal zijn geratificeerd, te ratificeren.
Ik roep ook de ministers, staatshoofden en regeringsleiders op om het voorstel tot instelling van een Europees openbaar ministerie in Nice goed te keuren.
Tenslotte nog, mijnheer de voorzitter van de Rekenkamer, een laatste verzoek.
Maak uw verslag wat leesbaarder.
Noem man en paard.
Noem de lidstaten die het goed doen. Noem ook degenen die het slecht doen op sommige terreinen.
Het zal de leesbaarheid verhogen.
Het zal de aandacht voor uw verslag verhogen en het zal een aansporing zijn om het de volgende keer beter te doen.
Samen met al mijn collega's verwelkom ik dit jaarverslag dat in een opbouwende geest aan ons wordt gepresenteerd.
Zo moeten de Commissie en de lidstaten dit verslag ook opvatten en de bevindingen daaruit gebruiken als een instrument om hun prestaties op het gebied van het beheer van de EU-financiën te verbeteren.
Het is jammer dat de Rekenkamer geen verklaring van gezond functioneren aan de Commissie kan geven in de vorm van een positieve betrouwbaarheidsverklaring.
Deze situatie is niet veranderd sedert de eerste betrouwbaarheidsverklaring over het begrotingsjaar 1994 werd gepubliceerd.
De lidstaten zijn verantwoordelijk voor het beheer van 80% van de uitgaven en de Rekenkamer heeft een reeks fouten ontdekt bij het beheer door de lidstaten.
Dit is nogal verontrustend.
Laten wij niet vergeten dat de middelen van de EU direct of indirect van de Europese burgers afkomstig zijn.
Daarom bestaat er een duidelijke plicht om rekenschap af te leggen voor elke laatste euro die wordt uitgegeven.
Wij moeten ervoor zorgen dat de Europese burgers waar voor hun geld krijgen.
Ik ben blij dat de Commissie stappen heeft ondernomen om de controle over het beheer van de Gemeenschapsfinanciën te verbeteren, en dat daarvoor systemen in de lidstaten worden ingevoerd.
Hierdoor zal het aantal fouten verminderen.
De Commissie moet een waakzame houding aannemen in haar streven naar correcte beheerprocedures op het niveau van de lidstaten.
Wij in het Parlement moeten ook waakzaam zijn en erop toezien dat de Commissie haar taak uitvoert.
De Commissie is verantwoordelijk voor het uitvoeren van de begroting.
Een gebrek aan correcte beheers- en controleprocedures, een gebrek aan planning, ondeugdelijke evaluaties, onsamenhangende of niet-bestaande criteria voor subsidieerbaarheid zijn zaken die vaak genoemd worden in dit verslag.
Samen met de negatieve betrouwbaarheidsverklaring leidt dit tot ongerustheid bij de belastingbetaler.
Ik weet dat dit verslag en het werk dat het Parlement te doen staat in verband met de kwijtingsprocedure tot een grotere waakzaamheid zal leiden met betrekking tot de besteding van de middelen van de Gemeenschap.
Laten wij daarom onze taak op een positieve en constructieve manier aanpakken in het belang van de burgers van de EU.
Mevrouw de Voorzitter, mijnheer de voorzitter van de Rekenkamer, Nederland was in 1999 het land dat per hoofd van de bevolking het meeste bijdroeg aan de kas van de Europese Unie.
Als volksvertegenwoordiger van deze nettobetalers ben ik toch wat teleurgesteld in de slagvaardigheid van de Commissie.
We konden bij de kwijting over 1998 deze Commissie het voordeel van de twijfel geven omdat zij was opgezadeld met een erfenis van de naar huis gestuurde Commissie.
Het jaarverslag over 1999 komt echter op conto van de huidige Commissie en, helaas, het jaarverslag somt een reeks tekortkomingen in de rekeningen van de Commissie op.
Ernstig vind ik het feit dat de Commissie zich blijkbaar niet gebonden weet aan de door dit Parlement goedgekeurde begroting.
De Commissie heeft ten eerste 400 miljoen euro meer vastgelegd dan begroot en ten tweede de oorspronkelijke begroting aangepast en een herziene versie, die niet door het Parlement is goedgekeurd, uitgevoerd.
Nederland heeft in 1999 slechts 3% van alle landbouwsubsidies ontvangen, terwijl een evenredig deel in de buurt van de 5% zou uitkomen.
Ik gun de armere EU-landen een relatief groter aandeel in de landbouwhulp, maar ik vind het dan wel extra wrang dat de meeste onregelmatigheden plaatsvonden in de uitbetalingen van de landbouwsubsidies.
Graag zou ik zien welke lidstaten van deze onregelmatigheden het meest geprofiteerd hebben.
Het aantal onregelmatigheden in de betalingen van de structuurfondsen rechtvaardigt een grondig onderzoek naar de werking en effectiviteit van deze fondsen.
De hervorming van de Commissie biedt geen garantie dat geconstateerde onregelmatigheden in de toekomst niet zullen voorkomen.
De Commissie wordt dan ook nu en in de toekomst afgerekend op naleving van de regels.
Mevrouw de Voorzitter, om te beginnen wil ik de heer Karlsson bedanken voor het belangrijke werk dat de Rekenkamer doet, en voor het feit dat de publicatie van het jaarverslag dit keer niet is voorafgegaan door berichten in de pers. Het vertrouwen in het werk van een serieuze en onpartijdige instelling als de Rekenkamer, en in het werk dat het Parlement en de overige instellingen moeten doen, wordt ernstig ondermijnd wanneer mensen met bepaalde bedoelingen informatie laten uitlekken.
Ik waardeer vooral de onpartijdigheid van uw verslag, waarin u zowel de tekortkomingen signaleert als de gemaakte vorderingen prijst: zo waardeert u het dat de Commissie werkelijk iets onderneemt.
Ik werk samen met een aantal andere leden aan de hervorming, en wij hebben zojuist nog tijdens een bijeenkomst met Commissievoorzitter Prodi vastgesteld dat hij persoonlijk leiding geeft aan het opstellen van een witboek dat gebaseerd is op veel van de aanbevelingen die de Rekenkamer onder het verdienstelijke voorzitterschap van de heer Karlsson jaar in, jaar uit heeft gedaan.
Ik moet zeggen dat dit inderdaad een theoretisch proces is dat pas mettertijd in daden zal uitmonden, maar het gaat de goede kant op.
De Commissie volgt de weg die het Parlement en de onafhankelijke deskundigen aangeven.
Op die weg liggen echter nog wel enige obstakels, zoals de bijzonder lange overgangstermijn die voor de hervorming van het Financieel Reglement is voorzien.
Wij zitten daardoor in een periode die voor iedereen onplezierig is, ook voor degenen die verantwoordelijk zijn voor de betalingen. Wij hebben nu met een oud systeem en een nieuw systeem te maken, en met een tamelijk onzekere periode daartussenin.
Ik waardeer het dan ook dat de Rekenkamer haar advies over de hervorming van het Financieel Reglement spoedig uit wil brengen.
Mevrouw de Voorzitter, ik vraag mij af waar de Raad is.
Ik meen dat de Raad verantwoordelijk is voor het vijfzesde deel van het verslag van de heer Karlsson en de uitgaven die hij goedkeurt.
Waar is de Raad?
Ik zou mijn betoog eigenlijk willen onderbreken tot er iemand van Raad verschijnt, mevrouw de Voorzitter.
Misschien kunt u ervoor zorgen dat de Raad bij het volgende debat over de rekeningen aanwezig is en het woord voert.
Nogmaals, wat ik het meest waardeer in uw verslag is uw erkenning dat de Commissie iets onderneemt. Van de Raad, die met betrekking tot de uitgaven niet alleen in kwantitatief opzicht gewicht in de schaal legt, kan dat niet worden gezegd.
U zegt dat de Rekenkamer blijft wijzen op de ernstige en voortdurende tekortkomingen in de controle- en beheersystemen van de lidstaten. U zegt ook dat het merendeel van de fouten wordt gemaakt bij de grote programma's waarvan de uitgaven door instanties van de lidstaten worden beheerd.
Ik denk dat wij als Parlementsleden wel in staat zijn onze eigen overheden aan te wijzen en aan te klagen als zij hun taak niet goed vervullen, maar u moet ons helpen door de lidstaten en de programma's duidelijk te noemen.
Ik ben er namelijk van overtuigd dat een goede bescherming van de financiële belangen van de Gemeenschap vereist dat slecht financieel beheer ook financiële gevolgen heeft. Dat wil zeggen dat dit Parlement middelen kan onthouden aan een lidstaat die de regels voor het toezicht op de uitgaven herhaaldelijk heeft veronachtzaamd.
Mijnheer Pomés Ruiz, het is inderdaad volkomen onaanvaardbaar dat de plaatsen van de Raad leeg zijn.
U heeft daar zeer terecht op gewezen.
Mevrouw de Voorzitter, ik ben ook dankbaar dat de Raad er nu is, want ik wil ook nog wat tegen hem zeggen.
Mag ik allereerst de heer Karlsson bedanken voor het feit dat de samenwerking met de Commissie begrotingscontrole dit jaar beter was dan in voorafgaande jaren.
Uw werk is van essentieel belang voor onze taak. U bent immers de deskundigen en wij moeten vervolgens de politieke problemen oplossen.
We mogen niet vergeten dat dit verslag over de begroting van 1999 gaat, over het jaar dat het gedwongen ontslag van de Commissie plaatsvond. Het is dus duidelijk dat het nu nog te vroeg is om een oordeel te vellen.
Volgend jaar kan pas echt geconcludeerd worden of de hervorming van de Commissie zoden aan de dijk begint te zetten.
Het is interessant op te merken dat het grootste deel van de hervorming van de Commissie gaat over de vraag wie de verantwoordelijkheid op zich neemt.
Wie is verantwoordelijk?
Waar ligt de uiteindelijke verantwoordelijkheid?
Vandaag zouden we moeten vaststellen hoe de Commissie en de lidstaten het geld besteden, in plaats van te beoordelen hoe de Rekenkamer haar werk doet.
Ik bemerk echter dat het werk van de Rekenkamer niet goed genoeg is gedaan om ons van dienst te zijn bij onze taak.
Laten we niet vergeten - en ik hoop wederom dat de Raad dit ook hoort - dat 80% van het geld in de lidstaten wordt besteed.
De Rekenkamer heeft net als in vorige jaren niet precies kunnen zeggen waar de fouten zich hebben voorgedaan.
We hebben keer op keer gevraagd om een 'lijst met zondaars'.
Wij willen weten waar de problemen liggen, in welke lidstaten en op welke gebieden.
We willen zelfs ook weten wie het wel goed doen.
Wij lezen in het verslag dat twee lidstaten hun werk voorbeeldig hebben gedaan met betrekking tot de BTW-inning, maar hoe moeten andere lidstaten deze lidstaten als voorbeeld nemen als zij niet weten om welke landen het gaat?
We hebben namen nodig.
Als de Rekenkamer niet het beestje niet bij de naam wil noemen en zeggen welke landen het goed en welke landen het slecht hebben gedaan, moeten wij dat voor u doen.
Uw rechtmatigheid als controle-instantie zal dan wel in twijfel worden getrokken, en sommigen zullen misschien zelfs suggereren dat bepaalde leden erop gebrand zijn de belangen van de lidstaten te beschermen die hen als leden van de Rekenkamer hebben benoemd.
Kunt u ons hiervoor een toezegging doen voor de toekomst, mijnheer Karlsson, want een gebrek aan duidelijke informatie in dit verslag maakt het voor ons erg moeilijk om op de juiste gebieden druk uit te oefenen op de ergste overtreders.
Ik doe ook een beroep op u om een ranglijst bekend te maken van de EU-landen met de slechtste beheerscijfers en met de betrokken gebieden.
De belastingbetalers van Europa mogen toch wel weten waar hun geld naar toe gaat!
Als wij de feiten niet kennen, bestrijden wij fraude met één hand op de rug gebonden.
Natuurlijk zijn er geen toveroplossingen voor de verbetering van het financiële beheer van de Commissie.
Het hele proces vergt tijd.
We hebben veel gevestigde belangen die wij kunnen aanvechten, maar wij wachten het verslag van volgend jaar af om te zien of inderdaad concreet bewezen kan worden dat de maatregelen van de Commissie, vanaf het moment van invoering, een daadwerkelijk effect hebben gehad in de vorm van uitbanning van het financieel wanbeheer.
Voorzitter, de uitbreiding van de Europese Unie komt eraan en het verslag van de Rekenkamer maakt duidelijk dat ook in de kandidaat-landen nog veel werk verricht moet worden.
Als dat al met de huidige bescheiden budgetten moet, hoe moet het dan straks als deze landen echt lid zijn en mee gaan doen aan het gemeenschappelijk landbouwbeleid en aan de structuurfondsen?
Mijn fractie vindt het dan ook van het grootste belang dat onze regels inzake financiële controle nu al worden toegepast in de kandidaat-landen.
Op dit gebied kunnen wij niet vroeg genoeg beginnen met hen nu alvast als echt volwaardig lid te behandelen.
Ik vraag dan ook aan de Rekenkamer dat we hier in de komende verslagen meer inzicht in kunnen krijgen zodat we niet op de dag van de toetreding voor nare verrassingen komen te staan.
Voorzitter, er zit wel iemand van de Raad, maar dat is niet genoeg omdat - het is al een paar keer gezegd - in de lidstaten de meeste grote fouten worden gemaakt.
De Commissie begrotingscontrole kan het niet langer tolereren dat jaar in jaar uit de indruk wordt gewekt dat het in, tussen aanhalingstekens, Brussel een zooitje is, terwijl de hoofdverantwoordelijken in de hoofdsteden zitten.
Daarom, mijnheer Karlsson, vragen wij aan u om meer inzicht te geven in wie het goed doet en wie er een potje van maakt.
Alleen op die manier, namelijk als de verantwoordelijken worden benoemd, kunnen wij die aanpakken en kunnen wij echt gaan werken aan het opruimen van Europa om zo het vertrouwen van onze burgers terug te winnen.
Tot slot, dat is ook een belangrijk onderdeel om dat vertrouwen terug te krijgen, spreek ik hier de hoop uit dat dit Huis voor het einde van het jaar een duidelijk statuut zal hebben zodat dit de allerlaatste keer zal zijn dat deze leden in een verslag van de Rekenkamer op een negatieve manier genoemd worden.
Om dat te bereiken wens ik ook u, mevrouw de Voorzitter, veel doorzettingsvermogen toe en spreek ik mijn dank uit voor de inzet die u tot nu toe al getoond heeft.
Mevrouw de Voorzitter, ook ik wil de Rekenkamer van harte bedanken voor zijn verslag en voor de politieke toelichting die de Rekenkamer gisteren in de Commissie begrotingscontrole heeft gegeven. Bij die gelegenheid werd ook nog eens benadrukt dat er momenteel een noodzakelijke hervorming wordt doorgevoerd.
Desondanks wil ik mij aansluiten bij wat Bart Staes zo-even heeft gezegd.
Als het verslag van de Rekenkamer zoveel ruimte voor interpretatie laat, denk ik dat wij altijd slechte publiciteit zullen krijgen. In de Süddeutsche Zeitung van vandaag staat bijvoorbeeld;
"Ruim 8 miljard DM verkeerd terechtgekomen in de EU - Rekenkamer verleent Commissie geen goedkeuring - verwijt wegens financieel wanbeheer". Deze kop heeft betrekking op een persconferentie van de heer Friedmann.
Ik moet u dan ook vragen waarom de leden van de Rekenkamer verschillende uitspraken doen, mijnheer Karlsson. Tegen de pers heeft u kennelijk iets anders gezegd dan tegen de Commissie begrotingscontrole.
Ik denk dat de uitgangspunten van het volgende jaarverslag van de Rekenkamer dringend moeten worden verduidelijkt.
De Commissie en de Rekenkamer zijn werkelijk verplicht daarvoor te zorgen.
Er moeten doelstellingen voor de verschillende sectoren worden bepaald, zodat de publieke opinie echt kan beoordelen wat er is verbeterd. Anders is het ieder jaar hetzelfde liedje: ofschoon het Parlement op basis van de verslagen van de Rekenkamer op verdere hervormingen aandringt, spreekt het zijn waardering uit voor de hervormingsmaatregelen van de Commissie.
Het effect daarvan op de publieke opinie wordt door dit soort krantenkoppen echter weer vrijwel geheel tenietgedaan. De buitenwereld is immers eerst en vooral op de fouten gefixeerd, en ziet niet wat er allemaal is ondernomen om hervormingen werkelijk mogelijk te maken.
Ik doe daarom nogmaals een dringende oproep om samen te overleggen hoe wij zulke streefdoelen kunnen vaststellen, zodat we volgend jaar beter tegen de pers zijn gewapend.
Mijnheer de Voorzitter, waarde collega's, wij hebben nog niet zo lang geleden een afspraak met de Rekenkamer gemaakt, die inhoudt dat wij al van tevoren en strikt binnenskamers te weten kunnen komen wat er in het verslag van de Rekenkamer staat. Wij hebben ook afgesproken dat wij daarover het stilzwijgen zouden bewaren.
Tot mijn spijt moet ik nu vaststellen, mijnheer Karlsson, dat de leden van de Rekenkamer zich kennelijk niet aan die afspraak houden.
Ik wil dan ook eigenlijk vragen of een dergelijke handelwijze de komende jaren voor herhaling vatbaar is.
Ik denk dat u eens ernstig over de cultuur in uw organisatie moet nadenken als het niet meer mogelijk is dergelijke afspraken met de Rekenkamer te maken.
In de tweede plaats hebben verscheidene collega's al terecht op het gebrek aan duidelijkheid gewezen.
Weet u, mijnheer Karlsson, als u de cijfers niet uw verslag zet, worden ze erbij verzonnen.
Mevrouw Rühle en andere sprekers hebben zojuist wat percentages genoemd.
Als ik constateer dat het om een foutenmarge tot 7% gaat, dan kan mevrouw Schreyer natuurlijk niet meer verkondigen dat de Rekenkamer bevestigt dat de Commissie op de goede weg is, want dat zou uiteraard de weg bergafwaarts zijn.
Dat zet u echter niet in het verslag, en ik ben het zat om jaar in, jaar uit te horen dat de lidstaten voor 80% verantwoordelijk zijn en wij maar voor 20%, zonder dat man en paard worden genoemd in het verslag.
Wat mevrouw Van der Laan daarstraks heeft gezegd - en daar ben ik het helemaal mee eens - hoort in het verslag te staan.
U moet de lidstaten met name noemen, ook al wordt u - daar wil ik geen doekjes om winden - door die lidstaten als leden van de Rekenkamer voorgedragen.
Wij moeten tenslotte beoordelen wat de nieuwe Commissie in 1999 heeft gedaan.
Wat mij verontrust, mevrouw Schreyer, is dat u veel van de verplichtingen die u bent aangegaan om aan de opmerkingen van de Rekenkamer tegemoet te komen, niet bent nagekomen.
Er valt dus het een en ander te verbeteren voor de toekomst, anders blijft uw plechtige verzekering dat u de bestrijding van onregelmatigheden serieus wilt aanpakken een loze belofte!
Mijnheer de Voorzitter, hoewel de Rekenkamer geen positieve betrouwbaarheidsverklaring voor 1999 kan verschaffen, is de toon van het verslag in zijn geheel positiever dan in voorafgaande jaren.
Ik wil de Commissie, en commissaris Schreyer in het bijzonder, feliciteren met de opmerking van de Rekenkamer dat vele veranderingen waar deze om gevraagd had, reeds hebben plaatsgevonden of nog plaats zullen vinden.
Er is vooral veel bewondering voor het hervormingsprogramma dat vorig jaar in gang is gezet.
Ik wil me speciaal tot de Raad richten met de vraag waarom deze niet verder komt met artikel 24 van het Financieel Reglement.
Het Parlement was heel vlot met het geven van zijn visie en ik hoop dat de Raad in staat zal zijn hetzelfde te doen en voor Kerstmis zijn standpunt zal innemen.
Nu ik dit zeg, wil ik ook kwijt dat ik teleurgesteld was over het verslag als de eerste stap in de kwijtingsprocedure.
Het verslag is te politiek in de negatieve zin van het woord.
Zware kritiek wordt vermeden en er worden geen namen genoemd.
Andere leden hebben hier al op gewezen.
Lidstaten moeten onder druk worden gezet als zij misbruik maken van de middelen van de Gemeenschap en fracties van dit Parlement moeten worden genoemd als zij het geld van de belastingbetalers misbruiken, zoals mijn collega, mijnheer Kuhne, eerder dit jaar al zei.
Het foutenpercentage moet exact worden genoemd zodat er streefdoelen kunnen worden vastgesteld voor de verlaging ervan.
Wij moeten de werkwijze van de Rekenkamer onder de loep nemen en bekijken hoe haar onafhankelijkheid van de instellingen en de door haar te controleren programma's versterkt kan worden.
Mogelijk moet daarvoor de voorzitter van de Rekenkamer meer macht krijgen om beslissingen te kunnen nemen over de werkwijze en de communicatiemethode van de Rekenkamer.
Ik wil ook nog wat zeggen over de plaats van het Parlement in dit verslag.
Het verslag spreekt zich gunstig uit over de stappen die door het Parlement zijn genomen om de door de Rekenkamer aan de kaak gestelde problemen op te lossen, naar mijn mening te gunstig.
Veel van deze veranderingen zijn nog niet hard gemaakt of slechts gedeeltelijk hard gemaakt.
Het Parlement kan de meeste problemen oplossen door snel op twee fronten in actie te komen, ten eerste door zijn eigen interne controledienst in te stellen, en ten tweede door drie statuten aan te nemen waaraan dringend behoefte is: een statuut voor de leden, een statuut voor assistenten en een statuut voor de fracties.
Tot slot kunt u, mijnheer Karlsson, terwijl wij als Parlement al deze veranderingen doorvoeren, misschien Amerika gaan helpen bij het tellen van de stemmen!
Het foutenpercentage bij de telling in Florida is zonder twijfel te hoog.
Misschien kan wat nuchterheid uit de Europese Unie helpen om de problemen daar op te lossen en George Bush zijn rechtmatige plaats in de geschiedenis te geven, namelijk in de prullenbak!
Mijnheer de Voorzitter, mevrouw de commissaris, mijnheer de voorzitter van de Rekenkamer, dit nieuwe verslag van de Rekenkamer dat ons zojuist werd voorgelegd is voor de Begrotingscommissie in zoverre interessant dat het verscheidene vaststellingen bevat over problemen bij het beheer van de communautaire begroting, maar tezelfdertijd waarschuwt voor restrictieve interpretaties die zouden kunnen voortvloeien uit een ongenuanceerde beoordeling van bepaalde gegevens.
Naast deze vaststellingen hebben we echter behoefte aan meer gedetailleerde ophelderingen en analyses om vooruitgang te boeken.
Ik zal in het kort drie punten behandelen.
Allereerst, een terminologisch probleem: al te vaak wordt geen duidelijk onderscheid gemaakt tussen fraude en onregelmatigheden.
Het is trouwens opmerkelijk dat dezelfde Rekenkamer constateert dat het aantal fraudegevallen beperkt is.
Een ander thema dat in het verslag wordt behandeld betreft de problemen in verband met BTW.
BTW is een belangrijke bron van inkomsten voor de communautaire begroting.
We moeten nochtans vaststellen dat het gaat om een ingewikkeld systeem.
De BTW-tarieven en de samenstelling daarvan verschillen van land tot land.
Sommige landen hebben bijvoorbeeld een regionale BTW.
We moeten ook blijven nadenken over de verwezenlijking van belastingharmonisatie.
Het derde onderwerp dat ik wens aan te snijden heeft betrekking op de discussie die gisteren plaatsvond tijdens de presentatie van het jaarverslag van de Rekenkamer in de vergadering van de Commissie begrotingscontrole.
Men heeft toen gevraagd - vandaag is er opnieuw verscheidene malen naar verwezen - dat de Rekenkamer uitdrukkelijk de landen zou noemen waar fraude en onregelmatigheden zijn vastgesteld.
Ik zou willen waarschuwen tegen dergelijke praktijken.
We moeten niet op zoek gaan naar zondebokken, noch in onze instellingen, noch in de lidstaten.
Bovendien berust de methode van de Commissie op steekproeven, waardoor we een onvolledig beeld hebben van de situatie.
Het verslag van de Rekenkamer belicht nog nadrukkelijker dan in het verleden de situatie op het gebied van het beheer van en de controle op communautaire middelen door de lidstaten.
Op grond van deze analyse moeten wij, Europese afgevaardigden, maar ook de Commissie, voorstellen doen ter verbetering van de systemen voor het beheer en de financiële controle in de lidstaten. Het zijn de lidstaten die deze systemen moeten toepassen om de bescherming van de financiële belangen van de Unie te kunnen waarborgen.
Ik besluit derhalve met een oproep tot een betere samenwerking met de Raad.
Mijnheer de Voorzitter, mijnheer de voorzitter van de Rekenkamer, mevrouw de commissaris, tijdens de voorbije twee jaar heeft de Rekenkamer op het gebied van het gemeenschappelijk landbouwbeleid zes speciale verslagen gepubliceerd.
Uit het speciale verslag over de toekenning van subsidies aan de afzet van magere melk bleek dat de afwezigheid van controlemaatregelen en de gevallen van vervalsing en fraude in geen van de andere landbouwsectoren hun weerga kennen.
In haar verslag over de afzet van boter stelde de Rekenkamer vast dat de subsidies aan de voedingsindustrie 89% van de begroting vertegenwoordigen. Zij voegde hieraan toe dat de toekenning daarvan verre van transparant is en dat de doeltreffendheid, met name de invloed van de subsidies op het inkomen van de landbouwers, sterk te wensen overlaat.
In beide gevallen trekken slechts een klein aantal landen en een klein aantal economische actoren profijt van het beleid.
Het belangrijkste speciale verslag van de Rekenkamer op het gebied van het gemeenschappelijk landbouwbeleid heeft betrekking op de akkerbouwgewassen. De conclusie van dit verslag luidde dat in het kader van de communautaire begroting tussen 1993 en 1997 ruim dertien biljoen euro meer is uitgegeven dan redelijkerwijs aanvaardbaar is.
De akkerbouwgewassen vertegenwoordigen weliswaar 43% van de GLB-begroting, maar slechts 10,7% van het eindproduct.
In 1995 kwam nagenoeg 40% van de kredieten terecht bij de grootste subsidieontvangers, die slechts 3% uitmaken, terwijl de kleinere begunstigden, goed voor 57%, maar 4,5% van de uitgaven vertegenwoordigden.
Gelet op deze omstandigheden concludeert de Rekenkamer terecht dat het beter is de steun aan de landbouwers niet te baseren op prijzen, productie of oppervlakte. De steun dient daarentegen te worden toegekend op basis van het netto-inkomen van de landbouwers of de werkeenheden.
Het gaat hier om documenten van hoogstaande kwaliteit die een gemeenschappelijk landbouwbeleid aan de kaak stellen waarin grote landbouwers nog steeds worden bevoordeeld ten nadele van kleinere landbouwers en waarin landen en regio's uit Midden-Europa nog steeds de voorkeur krijgen boven perifere landen en regio's.
Ofschoon het jaarverslag van de Rekenkamer in principe tot doel heeft de belangrijkste aspecten van de in de loop van het jaar verschenen speciale verslagen bijeen te brengen, ontbreken de genoemde analysen. In de plaats daarvan wordt aandacht besteed aan andere kwesties waarover geen specifieke studies zijn gemaakt.
Ik wil allereerst iets zeggen over de procedure voor het indienen van het jaarverslag bij het Parlement en de Commissie begrotingscontrole. Ik ben blij van Parlementsleden te horen dat de situatie dit jaar bevredigender is dan voorheen.
Hopelijk kunnen wij gezamenlijk concluderen dat wij de juiste benadering hebben gevonden voor de kwijtingsprocedure.
Mijnheer Staes, het spijt mij dat ik niet in de gelegenheid was al de tijdens de vergadering van gisteren gestelde vragen te beantwoorden.
Mogelijk heb ik vandaag met hetzelfde probleem te kampen.
Ik heb echter duidelijk gemaakt dat we nog maar aan het begin staan van deze kwijtingsprocedure en ik hoop oprecht dat wij alsnog de gelegenheid krijgen een redelijk antwoord te geven op elke vraag van het Parlement of de Commissie begrotingscontrole, en dat alle vragen die gisteren en nu in dit debat zijn gesteld voldoende worden beantwoord.
Ik wil het nu hebben over de totstandkoming van de betrouwbaarheidsverklaring en de kwestie van de cijfers.
Ten eerste wil ik niet alleen mijnheer Blak, de rapporteur voor de kwijting van dit jaar, maar ook mijnheer Mulder erop wijzen dat we de procedure voor het opstellen van de betrouwbaarheidsverklaring, waarbij wij nauw samenwerken met dit Parlement en de Commissie begrotingscontrole, geleidelijk hebben gewijzigd en ontwikkeld. Om rekening te houden met de wensen van deze commissie hebben wij in de procedure de specifieke opmerkingen verwerkt die zijn gemaakt over de verschillende begrotingsgebieden.
Dit is het resultaat van de tot nu toe gevoerde discussie.
Ik zeg met nadruk tegen mijnheer Mulder, mijnheer Blak, mevrouw Van der Laan, mevrouw Morgan en alle andere sprekers die over deze kwestie hebben gesproken, dat de Rekenkamer deze ontwikkeling zal voortzetten.
Ik wil er echter geen enkele twijfel over laten bestaan dat een procedure als deze zich heel geleidelijk moet ontwikkelen. Wij mogen geen complete verandering veroorzaken in de methode voor verzameling en ordening van de gegevens, want dan zouden onze activiteiten niet meer voldoen aan de ons krachtens het Verdrag gestelde eisen.
Dan nu iets over de nauwkeurigheid van het cijfer waar de heer Blak naar vroeg: 5,5% of 3%?
Ik wil niet demagogisch overkomen, maar intellectueel gezien ligt deze vraag op hetzelfde niveau als de vraag "wanneer bent u gestopt uw vrouw te slaan".
Stelt u mij geen vragen die ik onmogelijk kan beantwoorden.
Wij hebben vorig jaar geen cijfer genoemd, en wij hebben dit jaar evenmin een cijfer genoemd.
Dus de vraag of het cijfer van vorig jaar overeenkomt met het cijfer van dit jaar is onredelijk.
Een betrouwbaarheidsverklaring is een zeer gedetailleerde bezigheid. Daarin wordt niet alleen rekening gehouden met de specifieke opmerkingen betreffende de verschillende gebieden van de begroting maar wordt ook een algemene evaluatie gemaakt.
Wij zullen dat in detail bestuderen, met uw uitstekende secretaressen.
Ik ben blij te horen dat u over personeel beschikt dat in staat is het verslag van de Rekenkamer in een uur samen te vatten.
Daar ben ik heel blij mee.
Wellicht zullen wij die persoon van u stelen.
Wij zullen zeker in de gelegenheid komen om dat allemaal door te nemen.
Ik zal ervoor zorgen dat de rapporteur voor de kwijting volledig op de hoogte wordt gebracht van alle bijzonderheden.
Enkele leden van de Commissie begrotingscontrole hebben gewezen op de noodzaak van meer precisie.
U heeft gelijk dat wij preciezer moeten zijn in onze opmerkingen.
Als u dit jaarverslag bestudeert, zult u merken dat de Rekenkamer tracht van de goedkeuring van de rekeningen een daadwerkelijk instrument te maken voor onderzoek van de tekortkomingen in het beheer van het landbouwbeleid.
Een vertraging van meer dan twee jaar is echter wel een beperkende factor voor de waarde van deze bezigheid.
Wij wijzen er tevens op dat wij op het andere gebied van de grootste uitgaven in de lidstaten geen procedure hebben die vergelijkbaar is met de goedkeuring van de rekeningen.
Dat is het gebied van de Structuurfondsen.
Het is heel moeilijk nog exacter te zijn als wij niet over een goedkeuringssysteem beschikken dat ons de antwoorden zouden verschaffen waar wij om vragen, bijvoorbeeld met betrekking tot het Europees Sociaal Fonds.
Ik beloof plechtig dat wij samen met de Commissie begrotingscontrole en het Parlement zullen blijven ijveren voor exactere informatie, zodat we het echte probleem aan kunnen pakken.
De Rekenkamer is het helemaal eens met het Parlement dat het hier niet alleen gaat om de hervorming van de Commissie of om een hervorming van de financiële controle van het Parlement.
Ook de Rekenkamer moet zijn werkmethoden aanpassen.
Dan nu iets over de kwestie van het noemen van namen: ik ben het niet eens met de heer van Hulten dat dit verslag te politiek zou zijn, met dien verstande dat wij niet de namen noemen die moeten worden genoemd.
U luistert nu naar een lid dat als rapporteur van de Commissie ontwikkelingssamenwerking ooit verantwoordelijk was voor niet alleen het noemen van twee landen, maar ook van twee bedrijven, hetgeen tot gevolg had dat de Rekenkamer voor het Hof van Justitie werd gedaagd.
De heer van Hulten suggereert dat wij om politieke redenen bang zouden zijn om de namen te noemen die noodzakelijk zijn voor de controle die wij ieder afzonderlijk belangrijk vinden. Ik kan hem echter het tegendeel bewijzen.
In dit specifieke geval was het duidelijk dat het Gerecht van eerste aanleg ons steunde met zijn uitspraak dat wij niet alleen het recht hebben deze namen te noemen, maar ook de plicht om dat te doen.
Als u in het verslag van de Rekenkamer kijkt naar de maatregelen van de Commissie tegen vervuiling, ziet u dat er niet alleen landen worden genoemd, maar ook regio's. Het Franse lid van de Rekenkamer van Bretagne, de heer Jean-François Bernicot, heeft geen protest aangetekend tegen het feit dat wij bladzijde na bladzijde over zijn Bretagne hebben geschreven.
Als het relevant is voor de controle noemen wij alles wat benoemd moet worden.
Dat is het beleid en het principe van de Rekenkamer.
Het is niet de bedoeling dat de Rekenkamer een politiek instrument wordt. Zij moet een objectief instrument zijn voor uw politieke controle hier in het Parlement, en wij zullen daarvoor blijven ijveren.
Ik beloof overigens plechtig dat wij aandachtig zullen luisteren naar de verzoeken van het Parlement om exactere analyse-instrumenten. Wij zullen ervoor zorgen dat al deze instrumenten ook kunnen worden gebruikt om de behoefte van de politieke controle te kunnen voldoen.
De volgende keer dat ik verslag uitbreng, zal ik hierop terugkomen en u krijgt bij onze volgende ontmoeting het plan voor ons werkprogramma voor het volgend jaar.
Mijnheer Mulder, ik benadruk wat ik gisteren al zei.
Vanuit technisch, statistisch oogpunt gezien, zou voor specifieke DAS-cijfers voor elk land en de voornaamste politieke gebieden enorm veel personeel nodig zijn, omdat door het verkleinen van de populatie de noodzaak voor meer steekproeven ontstaat. Deze steekproeven vergen dan zo enorm veel werk dat volgens mij niemand dat nog haalbaar acht.
Daarom moeten wij andere methoden gebruiken. Wij moeten de benadering hanteren die wij zijn overeengekomen op het gebied van de specifieke opmerkingen en bij het goedkeuren van de rekeningen de DAS-activiteiten beter doen aansluiten bij de andere controles, niet alleen van de Rekenkamer, maar ook van de Commissie en de lidstaten.
Ik dacht vanmorgen ook nog aan Florida, mijnheer van Hulten, en ik ben blij dat ik niet verantwoordelijk was voor de controle van de verkiezingsprocedure in die specifieke staat.
Zo is er altijd iets waar je blij mee kunt zijn.
Hopelijk is hiermee deze discussie beëindigd en kan ik alsnog de vragen beantwoorden die ik eventueel vergeten ben.
Ik moet nog even terug komen op wat u, mijnheer Blak, zei.
U wilt dat wij het verslag herstructureren, en dat hebben wij gedaan.
Ik wil u eraan herinneren dat wij het verslag na de dialoog met de Commissie begrotingscontrole hebben geherstructureerd.
U stelde voor van het verslag een afspiegeling te maken van de portefeuilles van de commissarissen of de directeurs-generaal.
Ik vind dat geen goed idee.
Commissarissen, zoals de heer Fischler die verantwoordelijk is voor de uitvoering van de halve begroting, moeten een groter hoofdstuk krijgen dan de commissarissen die niets met de begroting te maken hebben.
Laten we een open houding aannemen en nagaan hoe wij de verslaggeving kunnen structureren om optimale resultaten te verkrijgen.
Hartelijk dank, mijnheer Karlsson.
Het debat is gesloten.
Waarde collega's, zoals u wellicht hebt gemerkt, had het laatste gedeelte van het betoog van de voorzitter van de Rekenkamer last van een kwaadaardig virus dat hevige storingen veroorzaakte in de communicatie tussen de voorzitter en dit Parlement.
Derhalve zal de vergadering gedurende twee of drie minuten worden onderbroken om het virus te vernietigen en dit technische probleem op te lossen.
(De vergadering wordt gedurende drie minuten onderbroken vanwege een technisch probleem)
Algemene productveiligheid
Aan de orde is het verslag (A5­0309/2000) van mevrouw González Álvarez, namens de Commissie milieubeheer, volksgezondheid en consumentenbeleid, over het voorstel voor een richtlijn van het Europees Parlement en de Raad inzake algemene productveiligheid (COM(2000) 139 - C5­0224/2000 - 2000/0073(COD)).
Mijnheer de Voorzitter, wij behandelen vandaag een voorstel over algemene productveiligheid.
De Commissie milieubeheer, volksgezondheid en consumentenbeleid van het Europees Parlement vindt het over het geheel genomen een goed voorstel.
Er is daarom maar weinig in veranderd.
Misschien is de kwaliteit van het voorstel ten dele te verklaren door het feit dat de Commissie zeker 14 sociale instanties heeft geraadpleegd, die hebben uitgelegd welke moeilijkheden zich bij de uitvoering van de richtlijn uit 1992 hebben voorgedaan.
Een aantal bevindingen van deze sociale instanties is in het voorstel van de Commissie terug te vinden.
Als voorbeeld noem ik een punt waar de Raad wat moeite mee heeft, maar dat voor het Europees Parlement erg belangrijk is en waar wij helemaal achter staan, namelijk een verbod op de uitvoer naar derde landen van producten die als onveilig worden beschouwd.
Zo worden er in de ontwerprichtlijn wel meer voorstellen gedaan waar wij geen moeite mee hebben.
Daarom hebben wij niet al te veel veranderd. We hebben alleen een paar wijzigingen aangebracht waardoor de rechten van de consumenten volgens ons beter worden gewaarborgd.
Dit verslag is door de Milieucommissie van het Europees Parlement met ruime meerderheid goedgekeurd, en ik zal de uitslag van de stemming in die commissie dan ook verdedigen.
Als dat wel zou gebeuren, zouden we niet worden geplaagd door kwesties als de gekkekoeienziekte - die we vanmiddag zullen behandelen - of problemen met dioxine en genetisch gemodificeerde producten. Tenslotte willen wij een zeker harmonisatie van de bewakingsprogramma's bewerkstelligen, en er in het algemeen voor zorgen dat consumenten worden ingelicht in de taal van het land waar zij de producten kopen.
Mijnheer de Voorzitter, er zijn in de Milieucommissie ook enkele amendementen ingediend die wij niet kunnen accepteren. Die amendementen zijn vandaag weer ingediend en druisen tegen de eerder genoemde beginselen in.
Ik noem twee voorbeelden.
Het eerste voorbeeld betreft amendement 40.
De indieners willen daarmee een lid schrappen waarin producenten en distributeurs worden gevraagd de bevoegde autoriteiten van de lidstaten onmiddellijk in kennis te stellen van een gevaarlijk product zodra zij daar weet van hebben.
Wij kunnen niet toelaten dat dit lid verdwijnt.
Een andere lid dat men wil schrappen betreft de geheimhoudingsplicht, en houdt in dat de geheimhoudingsplicht een doeltreffende toezicht op gevaarlijke producten niet in de weg mag staan.
Wij vinden dat ook deze paragraaf niet mag verdwijnen.
Sommige amendementen, zoals de amendementen 1 en 18, hebben betrekkingen op zaken die vooral het Verenigd Koninkrijk aangaan, en ik moet zeggen dat die door de Britse leden van alle fracties - PSE, EVP of de Groenen - fel zijn verdedigd.
Het gaat hier om typisch Britse dingen als winkels van liefdadigheidsinstellingen en handel die min of meer in de particuliere sfeer plaatsvindt.
Leden uit andere landen, zoals ikzelf, begrijpen niet altijd even goed waarom de collega's uit het VK zich hier zoveel zorgen over maken, maar deze amendementen zijn in de Milieucommissie goedgekeurd en daarom moet ik het hier uitleggen.
Mijnheer de Voorzitter, ik bedank de Commissie en de Raad voor hun medewerking aan het opstellen van dit verslag.
Ik denk dat de Commissie milieubeheer, volksgezondheid en consumentenbeleid een verslag heeft opgesteld waarmee de rechten van de consumenten kunnen worden versterkt en hun veiligheid kan worden vergroot.
Gelet op de gebeurtenissen die zich de laatste jaren vooral op voedingsgebied hebben afgespeeld, denk ik dat dit een zeer belangrijke richtlijn is. Ik hoop dan ook dat het voorstel door een ruime meerderheid van dit Parlement zal worden aangenomen, hoewel enkele amendementen, zoals gezegd, tegen de geest van het in de Milieucommissie goedgekeurde voorstel indruisen.
Mijnheer de Voorzitter, dames en heren, de medeadviserende Commissie juridische zaken en interne markt is in dezen een heel andere mening toegedaan dan de commissie ten principale, de Commissie milieubeheer, volksgezondheid en consumentenbeleid.
Wij vinden dat deze ontwerprichtlijn op tal van punten moet worden gewijzigd, maar onze amendementen zijn door de Commissie milieubeheer, volksgezondheid en consumentenbeleid helaas niet overgenomen.
Ik ben de EVP-Fractie dan ook buitengewoon dankbaar dat zij deze amendementen wel steunt en ze vandaag in de plenaire vergadering opnieuw ter tafel brengt.
Ik wil slechts op twee aspecten ingaan.
In de eerste plaats vinden wij het onjuist dat ook in deze richtlijn inzake productveiligheid sprake is van aansprakelijkheid voor diensten. Wij zijn principieel van mening dat vragen in verband met aansprakelijkheid voor diensten beslist niet in een richtlijn over productveiligheid thuishoren, maar zo nodig parallel ergens anders geregeld moeten worden.
Mijn tweede opmerking betreft het eerder zo geprezen exportverbod.
De meerderheid van de Commissie juridische zaken en interne markt is van mening dat daarvoor geen rechtsgrondslag bestaat.
Na onze recente ervaringen - ik verwijs naar de beslissing van het Hof van Justitie over tabaksreclame - kan ik het Parlement eigenlijk alleen maar aanraden de aanbevelingen van de Commissie juridische zaken en interne markt aan de plenaire vergadering ter harte te nemen, omdat zij tenslotte voor dergelijke vragen bevoegd is.
Anders lijkt het mij zeker niet onmogelijk dat het Hof van Justitie ook over deze kwestie een pijnlijke uitspraak zal doen.
Om die eenvoudige reden hebben wij een ander standpunt ingenomen, en wij kunnen de plenaire vergadering alleen maar aanraden zich bij dat standpunt van de meerderheid van de Juridische Commissie aan te sluiten. Dat geldt met name voor de amendementen 38 en 41, die bedoeld zijn om het exportverbod af te zwakken.
Namens mijn fractie mag ik daaraan toevoegen dat als een van deze amendementen niet wordt aangenomen, dit tot gevolg heeft dat de EVP-Fractie het verslag in zijn geheel zal verwerpen, omdat wij het definitief beu zijn hier voortdurend voorstellen aan te nemen die in strijd met het recht zijn.
Mijnheer de Voorzitter, in maart van dit jaar hebben wij de richtlijn over kabelbanen voor personenvervoer aangenomen.
Als die richtlijn al was omgezet, was het ongeluk in Oostenrijk misschien niet gebeurd.
Daaruit blijkt dat wetgeving hier een belangrijke rol speelt, en dat het wenselijk is dat richtlijnen juist op een zo gevoelig gebied als productveiligheid zo snel mogelijk worden omgezet.
Ik hoop dat dit voor 3 mei 2002 het geval zal zijn.
Deze regeling voor productveiligheid is immers een algemene richtlijn, die vooral betrekking heeft op de gebieden die niet onder de bestaande richtlijnen vallen.
Ik wil de Commissie bedanken omdat zij een nieuw en uiterst belangrijk punt aan deze regeling toevoegt, namelijk het vermoeden van conformiteit.
Dat houdt in dat producten als veilig worden beschouwd als zij aan de Europese normen voldoen.
Ik denk dat dit principe vooral voor de consumentenbescherming van enorme betekenis is, omdat zo altijd kan worden nagegaan of een product al dan niet aan de normen voldoet. In dit verband is amendement 37 bijzonder belangrijk voor de consumentenbescherming.
Daarin staat namelijk dat certificeringen extern moeten worden uitgevoerd en dat CE-conformiteitsverklaringen niet alleen door ondernemers worden afgegeven, maar ook door neutrale, externe instanties worden gecontroleerd. Het vertrouwen van de consumenten in zulke verklaringen zal daardoor natuurlijk aanzienlijk toenemen.
Met amendement 14, dat de publicatie van normen in het Publicatieblad betreft, heb ik natuurlijk problemen. De gevestigde auteursrechten behoren immers aan de nationale normalisatie-instellingen toe, en de Europese Unie zou daarom licentierechten moeten betalen.
Verder moeten we ons natuurlijk afvragen hoeveel normen er reeds in Europa bestaan en hoeveel Europese normen daar nog bij zouden komen.
Ik heb daar ernstige bedenkingen bij, en zou deze bepaling daarom graag geschrapt zien.
Als wij een exportverbod overwegen, mogen wij er niet automatisch vanuit gaan dat onze normen overal ter wereld de beste zijn.
Veel landen hebben hun eigen regelingen en veiligheidsnormen, die in die landen aanzienlijk beter aan hun doel beantwoorden dan de normen die wij momenteel in Europa hanteren.
Mijnheer de Voorzitter, mijnheer de commissaris, het verslag van mevrouw González Álvarez is op zichzelf een sluitend geheel. Mijn fractie denkt echter anders over het uitbreiden van productaansprakelijkheid tot diensten, iets dat ook al door de Commissie was voorgesteld.
Ik geef een voorbeeld: op veel gebieden worden producten tegenwoordig niet meer door de producent in elkaar gezet, maar in losse onderdelen aan de tussenhandel geleverd.
Iedereen die ergens in de verkoopketen de veiligheid van een product kan beïnvloeden, zou nu als aansprakelijke producent worden beschouwd. Dat betekent dat alle handelaren die nog iets monteren, als producent worden gezien.
Wij vinden dat in dergelijke gevallen de handel niet mag worden belast met de wettelijke verplichtingen inzake productveiligheid die op de producent rusten.
Er bestaan andere civielrechtelijke middelen die de consument beslist voldoende bescherming bieden, zoals de mogelijkheid tot schadevergoeding op basis van contractuele aansprakelijkheid.
Het heeft mij eigenlijk verbaasd dat de deskundigen van de Commissie dit probleem niet uit eigen beweging hebben opgelost, en ik vertrouw erop dat de nieuwe commissaris het nogmaals zal overwegen.
Ik hoop dat de Commissie er geen probleem van zal maken liefdadigheidsorganisaties en instellingen zonder winstoogmerk van de bepalingen van deze richtlijn voor productveiligheid uit te zonderen.
Wat de exportbepalingen betreft, ben ik het ermee eens dat een product niet mag worden uitgevoerd als de Commissie de handel daarin heeft verboden of terugtrekking van de markt heeft gelast.
Enkel het verzoek van de Commissie tot uitvoering van een veiligheidsonderzoek kan echter niet voldoende reden zijn om hele takken van de export stil te leggen.
Zoals de collega's voor mij al hebben gezegd, moet tenminste het bewijs worden geaccepteerd dat in het land van bestemming andere veiligheidsnormen gelden.
Ik kan de Commissie daarom alleen maar dringend aanraden dit probleemgebied nog eens te bestuderen.
Dit is pas de eerste lezing.
In de tweede en derde lezing hebben we de befaamde 314 stemmen nodig, en die zullen we zeker niet krijgen als het verslag er zo uitziet als nu.
Mijnheer de Voorzitter, ik voeg me bij de algemene felicitaties aan het adres van mevrouw González Álvarez die zich een sympathieke en grondige rapporteur heeft getoond.
Wellicht waren de buitenissigheden van de Britse rommelmarkten voor haar soms moeilijk te volgen, maar ook daar kon zij met een barmhartig oog naar kijken.
Deze richtlijn zou door het volledige Parlement verwelkomd moeten worden. De kwestie van algemene productveiligheid en de aanvullingen erop zijn van groot belang.
In de Commissie milieubeheer, volksgezondheid en consumentenbeleid hebben wij, onder de wijze leiding van onze rapporteur, een reeks amendementen goedgekeurd die mijn fractie wederom en bloc vandaag aan het Parlement aanbeveelt.
Wij zijn minder blij met een aantal amendementen dat later is toegevoegd.
Wij hebben de motivering van deze amendementen gehoord en tevens de industriële argumenten kunnen beluisteren die wij in de commissie al hadden vernomen.
Deze hebben ons niet kunnen overtuigen en wij zullen tegen de meeste van deze amendementen stemmen.
Misschien kan mevrouw Lulling of een van haar collega's, voordat de stemming plaatsvindt, ons vertellen wat de exacte bewoordingen waren van met name de Engelse versie van amendement 42.
Wij zouden het amendement kunnen steunen als de bewoording 'installatie en onderhoud' zou luiden en niet 'installatie als onderhoud'.
Ik ben ervan overtuigd dat het hier om een fout gaat, en als dit bevestigd wordt, zullen wij dit amendement steunen.
Dit voorstel bevat een paar uiterst waardevolle algemene beginselen.
Daaronder valt een beginsel dat men aan de ander kant van het Parlement aanstootgevend vindt, namelijk het beginsel dat we geen producten mogen exporteren als wij denken dat ze niet veilig zijn voor onze eigen mensen in de Europese Unie.
Naarmate de wereldhandel groeit hebben wij steeds meer te maken met dit probleem. Wij moeten dit aanpakken en het niet laten afweten omdat voor ons de rest van de wereld er niet toe doet, of het nu gaat om de veiligheid van hun gezondheid, hun voedsel of het door ons geëxporteerde product.
Wij moeten nu ook naar het verband tussen producten en diensten kijken.
De Commissie heeft inmiddels een aarzelende, maar welkome stap in die richting genomen en misschien wil de commissaris daar in zijn antwoord meer over zeggen.
Tot slot wil ik nog iets zeggen over liefdadigheidswinkels, rommelmarkten en al die andere uitwisselingen van geschonken en losse, tweedehands artikelen.
De liefdadigheidswinkels zijn blij met de algemene bescherming van deze richtlijn.
Zij hebben echter een ontheffing nodig van de verplichting krachtens artikel 2 op grond waarvan zij informatie moeten verschaffen die zij gewoon niet hebben.
Onze amendementen 1, 8 en 18 hebben betrekking op dat punt.
Ik hoop dat het Parlement deze amendementen kan steunen, want het kan toch niemands bedoeling zijn deze waardevolle liefdadigheidsactiviteiten, die gewoonlijk geen winstoogmerk hebben, onmogelijk te maken door middel van een bepaling over informatieverschaffing. Informatieverschaffing moet betrekking hebben op grote fabrikanten en op nieuwe, of goed geteste producten.
Als de verkoper de koper altijd kan informeren over de aard van de goederen en de beperkingen van de informatievoorziening, moet dat voldoende zijn.
Voorzitter, richtlijnen moeten nu eenmaal zo nu en dan geëvalueerd en aangepast worden en eigenlijk gebeurt dat veel te weinig.
De manier waarop de Europese Commissie dat deze keer heeft aangepakt, verdient wat ons betreft complimenten.
De gevolgde procedure is uitstekend en is ook heel inclusief geweest.
We zitten bij deze richtlijn in een spanningsveld tussen hetgeen redelijkerwijs van producenten verwacht kan worden en de bescherming van de consument.
Ik ben het, wat dat betreft, in zekere zin eens met hetgeen de heer Lehne heeft gezegd dat de recente uitspraken van het Hof erop hebben geduid dat we ons hier in een bepaald schemergebied bevinden als het gaat om wat de Unie wel en niet kan doen.
Met name het punt van de exportbepaling is iets waar we heel goed naar moeten kijken.
Zoals de stand van zaken nu is, neigt mijn fractie ertoe om de voorstellen zoals die voorliggen te ondersteunen, maar ik zou het op prijs stellen als de commissaris op dit aspect nog eens wat dieper in zou kunnen gaan.
We ondersteunen overigens de voorstellen van de Commissie als het gaat om de uitbreiding van het toepassingsgebied van de richtlijn tot diensten en ook de opneming van gemigreerde producten hoewel er op die terreinen nog wel meer zou kunnen gebeuren, maar dat komt in de toekomst nog wel op ons af.
Wij zijn het eens met de rapporteur daar waar hij grotere nadruk heeft gelegd op voorlichting van de consument over de risico's en over transparantie, met name op het gebied van de gezondheid en de veiligheid.
Dat moet inderdaad het algemene beginsel zijn.
Twee slotopmerkingen. Over één amendement heel specifiek, als het gaat om het voorstel van de Commissie dat producenten onmiddellijk de competente autoriteiten op de hoogte stellen als zij ontdekken dat een product gevaarlijk is.
Wij denken dat dat een heel belangrijk element is.
Er ligt een voorstel om dat te schrappen met als overweging onder andere dat producenten zichzelf niet zouden moeten incrimineren en ook in het licht van het beroepsgeheim.
Wij denken dat op dit punt het zwaartepunt echt moet liggen op de bescherming van de consument en dat een producent die ontdekt dat zijn product echt gevaarlijk is, niet op zijn handen mag blijven zitten.
Ten slotte nog een vraagje aan de Europese Commissie ten aanzien van artikel 4, als het gaat om de Europese normen en de vraag of die bekend moeten worden gemaakt.
Ik zou de Commissie willen verzoeken daar nog iets dieper op in te gaan.
Mijnheer de Voorzitter, naar dit voorstel hebben we zeker uitgekeken.
Wat we ons echter moeten afvragen is of het volledig beantwoordt aan de doelstellingen die we acht jaar geleden, toen het in het vooruitzicht werd gesteld, voor ogen hadden en of het geen nieuwe vragen oproept.
Dat geldt niet zozeer voor het verslag van mevrouw González Álvarez, die werkelijk alles in het werk heeft gesteld om de onderhavige richtlijn te verbeteren, maar veeleer voor de richtsnoeren en voor een deel van het voorstel zelf.
In de eerste plaats lijkt het erop dat de Commissie zich in dit geval heeft omgevormd van voornaamste initiatiefneemster van het wetgevingsproces tot een bestuurlijke instantie, zonder dat deze nieuwe rol van een transparant juridisch kader is voorzien. Ik denk daarbij in eerste instantie aan de afbakening van het onderzoeksgebied en aan de controle op haar beslissingen tot snel optreden.
Bovendien is het, alleen al met betrekking tot de werkgelegenheid, opmerkelijk dat het verslag geen overwegingen bevat over de schadelijke gevolgen van mogelijke foutieve beslissingen voor een onderneming, en vooral haar werknemers. De mogelijkheid bestaat immers dat noodmaatregelen automatisch van start gaan en waarschijnlijk een lange periode zal verstrijken voordat kan worden vastgesteld of de beslissing daartoe al dan niet gefundeerd was.
Er wordt daarentegen voorzien in een exportverbod voor producten die als gevaarlijk zijn geclassificeerd - een teken van beschaving in de Unie - maar er is geen antwoord op de vraag of dat verbod consistent is met de zogenaamde Prior Informative Concert, die door internationale overeenkomsten wordt bepaald.
Ook het concept van aansprakelijkheid, zowel met betrekking tot de definitie van product als tot de mogelijkheden het distributietraject te traceren en de mate waarin een dergelijk concept op diensten kan worden toegepast, lijkt aan interpretatie onderhevig en kan dus naar believen worden bekritiseerd.
Laten we ook de mogelijke interpretaties van product als grondstof in een verwerkingsproces niet vergeten en de positieve weerslag daarvan op het streven naar een gezonde werkplek. Dat wordt echter bemoeilijkt omdat er geen betrouwbaar Europees statistieksysteem is en verschillende rechtssystemen van toepassing zijn op de erkenning van beroepsziekten.
Tot slot is het wenselijk dat de Commissie de bestaande communautaire wetteksten op elkaar afstemt en evalueert, zodat ze niet alleen steeds transparanter worden, maar ook echt betrouwbaar en daardoor nuttig.
Voorzitter, natuurlijk is het nodig een bepaald basisniveau van consumentenbescherming te hebben in de Europese Unie.
Maar is het ook nodig een volledig geharmoniseerd uniform beschermingsniveau te hebben?
Nog afgezien van de hoge kosten, de stringente reglementering en de bijbehorende bureaucratisering lijkt mij dat niet zo' n goed idee.
Het lijkt mij beter meer rekening te houden met subsidiariteit.
Een Deense of Duitse consument stelt andere veiligheidseisen dan een Nederlandse of Italiaanse consument.
Met die verscheidenheid moeten we in de richtlijn algemene productveiligheid meer rekening houden.
Verder meen ik dat er onvoldoende aanleiding bestaat voor de Europese Commissie om te komen met voorstellen inzake de veiligheid van diensten.
Het karakter van dienstverlening leent zich daar ook minder voor.
Een product kan door de producent worden teruggenomen, maar bij een dienst is dat toch wel lastig voor de dienstverlener.
Ik ben ingenomen met de uitzonderingen die worden gemaakt voor winkels van liefdadigheidsinstellingen en organisaties zonder winstoogmerk evenals voor artikelen die als tweedehands artikelen worden verkocht op markten of bij kofferbakverkoop.
Tenslotte vraag ik mij af of amendement 14 van de Milieucommissie bij nader inzien juist geformuleerd is.
Het lijkt mij geen probleem als er tussen normalisatie-instituut en overheid een overeenkomst tot stand komt die de Europese normen voor het publiek vrij toegankelijk maakt, maar dat is iets anders dan dat de Europese Commissie de Europese normen bekend maakt.
Graag hoor ik hierover het oordeel van de commissaris.
Schitterend mamma Europa!
Dank u, mamma Europa, dat u zich bekommert om uw eigen kinderen!
Of moet ik eerder zeggen: dank u, papa Byrne!
Dank u, omdat alle richtlijnen over veiligheid het welzijn van ons Europese burgers op het oog hebben, om te beginnen bij minderjarigen, bij kinderen maar ook ouderen.
Dat is beslist een goede zaak.
Ik herinner me evenwel een ernstig meningsverschil met mijn dochter Elisabetta toen ze negen jaar oud was.
Ze wilde in haar eentje de straat op en ik heb toen gezegd: "Nee, je mag niet alleen de straat op, er moet iemand anders bij zijn, anders is het gevaarlijk".
Toen ik een paar jaar later mijn tweede dochter, die zes of zeven jaar jonger is, wel alleen liet gaan, protesteerde de oudste: "Papa, papa, ik mocht niet alleen weg, maar mijn kleine zusje wel!"
Een goede huisvader moet inderdaad weten dat hij wel moet zorgen dat zijn kinderen geen gevaar lopen, maar je kunt ze niet onder een glazen stolp houden, ze moeten wel alleen de straat op kunnen.
Waarom heb ik dat allemaal verteld?
Omdat alle richtlijnen over veiligheid evenwichtig moeten zijn, ze moeten een evenwicht vinden.
Veiligheid is nodig, maar we moeten de productie niet verstikken, die heeft vrijheid nodig.
Welke richtlijnen kunnen echter daadwerkelijk worden uitgevoerd - en nu wend ik me tot de vertegenwoordiger van de Raad - als de Raad weigert de richtlijn over het toezicht en de controle van de veiligheid vast te stellen?
Dan zal het hiermee net zo aflopen als met de gekke koeien: honderdduizend veiligheidsmaatregelen en toch moeten we nu, helaas, miljoenen dieren afmaken.
Mijnheer de Voorzitter, ik feliciteer de rapporteur met haar werk. Het verslag komt tegemoet aan de belangrijkste bekommeringen van de consumentenverenigingen.
Er moet een constructieve dialoog totstandkomen waarin deze verenigingen als volwaardige partners worden beschouwd. Wij, de socialisten van de Commissie industrie, verlenen onze steun aan het voorstel van de Commissie om de transparantie van het informatie- en terugroepingsproces van als gevaarlijk beschouwde producten te verhogen.
Deze verantwoordelijkheid dient bij de distributeurs en de producenten te worden gelegd, in zoverre zij op hen van toepassing is. De producenten en distributeurs moeten ondubbelzinnig instaan voor de gevolgen van de aan hun producten verbonden voorspelbare risico's, gaande van de installatie tot het onderhoud.
Het is aan hen om de overheden en de consumenten te informeren en de veroorzaakte schade te herstellen.
Het terugroepen van gevaarlijke producten mag niet als laatste redmiddel worden beschouwd. Het is belangrijk dat van deze mogelijkheid gebruik wordt gemaakt zodra er in het licht van de jongste wetenschappelijke bevindingen reden tot twijfel bestaat.
De communautaire normalisatie moet uitgaan van adequate wetenschappelijke studies. Daartoe dient een nieuwe impuls te worden gegeven aan de samenwerking tussen de lidstaten op zowel het gebied van het onderzoek inzake productveiligheid in het algemeen als op het vlak van risicogroepen in het bijzonder: kinderen, werklozen, nieuwe jeugdculturen, nieuwe levensstijlen en personen die aan een bepaalde pathologie lijden.
Betrouwbaarheid inzake productveiligheid en een doeltreffende klantendienst verlenen het Europees etiket ongetwijfeld een meerwaarde op een moment dat wij in bijzonder moeilijke, om niet te zeggen kritieke omstandigheden verkeren.
Alle maatregelen zijn welkom, op voorwaarde dat zij het vertrouwen herstellen en aantonen dat de productie en distributie van Europese producten gebaseerd is op de eerbiediging van de gezondheid van de werknemers, de sociale rechten, het milieu, de mededingingsregels en een strikte regelgeving inzake veiligheid.
Al wat niet aan dit patroon beantwoordt, dient te worden teruggeroepen en vernietigd, aangezien producten die wij zelf afwijzen niet mogen worden uitgevoerd naar minder ontwikkelde landen.
Ik hoop dat de onderhavige richtlijn ons in de gelegenheid zal stellen tegemoet te komen aan de wensen en twijfels van de Europese burgers inzake productveiligheid.
Mijnheer de Voorzitter, dames en heren, er bestaat sinds 1992 een richtlijn over algemene productveiligheid.
Dit debat is bedoeld om de bestaande richtlijn te bewerken, de opgedane ervaring erin te verwerken en misstanden te verhelpen.
Ik betwijfel of wij daar in voldoende mate in zijn geslaagd.
Toegegeven, het gaat hier om moeilijke juridische vragen.
De werkingssfeer van de richtlijn moet worden afgebakend van de talrijke nationale en communautaire bepalingen waar producten aan moeten voldoen. Daarin worden ook bepaalde veiligheidsaspecten geregeld.
Wij moeten ervoor zorgen dat wij een complete consumentenbescherming garanderen zonder dingen meermaals of misschien zelfs tegenstrijdig te regelen.
De mogelijkheid om extern te laten certificeren dat een product aan de voorschriften voldoet, zou bijzonder nuttig zijn. Het zou de situatie duidelijker en overzichtelijker maken.
Het was echter beter geweest een algemene Europese regeling in de vorm van een verordening te treffen, en daarmee een einde te maken aan het naast elkaar bestaan van Europese en nationale bepalingen.
Er bestaan bijvoorbeeld ook talrijke bepalingen ten aanzien van levensmiddelen die momenteel door middel van voorstellen voor verordeningen worden herzien en bewerkt. Ik denk dat wij daardoor een hoog veiligheidsniveau kunnen bereiken.
De werkingssfeer van deze richtlijn is ook uitgebreid naar andere gebieden.
Het feit dat ook producten die worden gebruikt om een dienst te verrichten in de richtlijn worden opgenomen, leidt ertoe dat handelaars en vakmensen steeds meer plichten krijgen opgelegd die eigenlijk onder de verantwoordelijkheid van de producent vallen. Wij hebben de Commissie bij een andere gelegenheid verzocht binnenkort een voorstel aangaande de veiligheid van diensten te doen.
Ik zie dan ook niet in waarom wij de dienstverlening al in deze richtlijn zouden moeten opnemen, in plaats van het voorstel van de Commissie af te wachten. Het is nu al te voorzien dat er moeilijkheden met de afbakening tussen de afzonderlijke regelingen zullen ontstaan en dat de rechtsonzekerheid in de loop der tijd zal toenemen.
Nog een korte opmerking over de exportproblematiek.
Enerzijds willen wij sterk verschillende veiligheidsnormen en eisen we - zoals de heer Blokland - dat er met regionale en nationale wensen rekening wordt gehouden, maar anderzijds exporteren wij zo nationale bepalingen naar andere landen.
Ik denk dat er op dit punt al in de opzet van de richtlijn een wezenlijke tegenstrijdigheid schuilt, zodat wij het voorstel wat dit betreft niet kunnen steunen.
Mijnheer de Voorzitter, het is zeker niet origineel om nu te zeggen dat er nog steeds een grote afstand is tussen de burgers en de Europese Unie.
De burgers hebben steeds minder vertrouwen in de capaciteiten van de Unie om bijvoorbeeld de voedselveiligheid te garanderen, en dat wantrouwen overschaduwt de gunstige resultaten van het werk dat de Unie in deze sector doet.
Daarover zullen we het vandaag hebben.
In dit verband lijkt het me belangrijk de nadruk te leggen op de politieke waarde van de richtlijn waarover we straks zullen stemmen.
Dankzij het goede voorstel van de Commissie, dat door collega Álvarez verder verbeterd is, hebben we nu eindelijk een tekst die goed nieuws is voor consumenten, zoals ook blijkt uit de steun van de niet gouvernementele organisaties die hen vertegenwoordigen.
De wetgeving over productveiligheid wordt verbeterd, versterkt en doorzichtiger gemaakt, in het bijzonder de regels over de producten die tot nog toe niet in de bestaande verticale wetgeving waren opgenomen.
Er is veel werk verzet om de interactie tussen verticale regels, over bepaalde productcategorieën, en deze nieuwe horizontale richtlijn beter te definiëren. Het resultaat is zeker bevredigend.
Ik wil graag de nadruk leggen op het belang van de amendementen van de Commissie milieubeheer: ze verhelderen het beeld voor de eindverbruiker en preciseren de verantwoordelijkheid van de fabrikanten, maar ook van de distributeurs bij het terughalen van producten die gevaarlijk blijken te zijn.
Ik hoop dat de definitieve versie van de rapporteur bevestigd zal worden. Ik ben het met haar eens wat betreft de amendementen die opnieuw voor de stemming in de plenaire zijn ingediend en hoop dat deze richtlijn er snel door zal komen, zodat de Europese burgers zo snel mogelijk merken dat de Unie zich daadwerkelijk voor hun veiligheid inzet.
Allereerst wil ik de rapporteur, mevrouw González Álvarez, evenals de rapporteurs voor advies, de heren Rübig en Lehne en de betrokken commissies van harte bedanken voor hun zeer volledige verslag over het voorstel voor een richtlijn van het Europees Parlement en de Raad inzake algemene productveiligheid.
Het onderhavig Commissievoorstel is een antwoord op de talrijke problemen die zich de laatste tijd bij de gezondheid en de veiligheid van de consumenten hebben voorgedaan.
Ofschoon de richtlijn formeel voorziet in heronderzoek en herziening, moet dit herzieningsvoorstel ook gezien worden in het kader van de versterkte inspanningen van de Commissie ter verbetering van de gezondheid en de veiligheid van de consumenten.
Ofschoon de herziene richtlijn slechts voor een beperkte tijd van toepassing zal zijn op voedselveiligheid, zal deze op de lange duur de mogelijkheden voor het aanpakken van de veiligheidsproblemen van niet-voedingsproducten aanzienlijk verbeteren.
Ik zal kort de belangrijkste aspecten van dit voorstel uit de doeken doen.
De gedachte die aan de richtlijn ten grondslag is, is heel eenvoudig: alleen veilige producten mogen op de markt worden gebracht.
Daarmee bedoelen wij zowel Europese als geïmporteerde producten.
Met de richtlijn inzake de algemene productveiligheid worden twee belangrijke doelstellingen beoogd. Ten eerste willen wij daarmee de consumenten in heel Europa een consequent hoog niveau van bescherming van hun gezondheid en veiligheid bieden en ten tweede willen wij een goede werking van de interne markt garanderen.
Zoals de rapporteur al vermelde, heeft er met alle betrokkenen uitgebreid overleg plaatsgevonden over de tenuitvoerlegging van de onderhavige richtlijn. Tijdens dat overleg kwamen bepaalde zwakke plekken aan het licht die wij nu proberen te verbeteren.
Wij verduidelijken ten eerste de werkingssfeer van de richtlijn.
Met deze richtlijn willen wij de consument de verzekering geven dat hij of zij van de veiligheid van de producten op aan kan.
Ook willen wij hiermee eventuele gaatjes in de sectorale wetgeving opvullen. Ik denk bijvoorbeeld aan het markttoezicht of aan de noodprocedures.
Daarvan is zelden in de specifieke wetgeving sprake. Als deze aspecten echter wel in sectorale wetgeving zijn geregeld, zullen de overeenkomstige bepalingen van deze richtlijn niet van toepassing zijn.
Dit betekent eveneens dat als nieuwe sectorale wetgeving wordt uitgevaardigd, deze wetgeving de plaats inneemt van de overeenkomstige bepalingen in deze richtlijn.
Zoals u weet krijgen wij een voedselautoriteit. Deze autoriteit moet zelf zorgen voor een kennisgevingsysteem en dat systeem zal dan in de plaats komen van hetgeen in de richtlijn algemene productveiligheid is opgenomen.
Ons doel met de richtlijn is ervoor zorgen dat de consumenten de best mogelijke bescherming krijgen wanneer zij bepaalde producten gebruiken.
Dit geldt ook voor producten die aanvankelijk alleen voor professioneel, maar nu ook voor persoonlijk gebruik bestemd zijn. Ik denk bijvoorbeeld aan laserpointers en aan producten die worden gebruikt bij dienstverlening.
Wij wilden ons systeem efficiënter maken.
Daarom moesten wij extra verplichtingen opnemen voor informatieverstrekking door producenten en distributeurs.
De huidige situatie is allesbehalve ideaal.
Het is onaanvaardbaar dat de autoriteiten van de lidstaten soms van de autoriteiten in de Verenigde Staten moeten horen dat een bepaald Europees product gevaarlijk is.
Kennisgeving is weliswaar verplicht in de Verenigde Staten, maar tot nu toe nog niet in de Europese Unie.
Zoals u weet kan men niet van een goede wet spreken als deze niet goed wordt toegepast.
De lidstaten moeten nu de taken versterken van de autoriteiten die met het toezicht zijn belast.
Zij moeten voor sancties zorgen en tevens banden leggen met andere lidstaten.
Er zal met name een netwerk van met wetshandhaving belaste autoriteiten moeten worden opgericht. Dit is eveneens zeer belangrijk van industrieel standpunt uit bekeken.
De industrie moet er immers van op aan kunnen dat alle concurrenten gelijke voorwaarden worden gegarandeerd, met name ook wanneer het om geïmporteerde producten gaat.
Wij moeten eveneens het Rapex-systeem, het vroegtijdig waarschuwingssysteem van de Commissie, verbeteren.
Het toepassingsgebied van Rapex zal worden uitgebreid en ook vrijwillig door de industrie genomen maatregelen voor de terugtrekking van producten van de markt gaan bevatten.
De praktische tenuitvoerlegging van het systeem zal worden verbeterd.
Wij bieden nu ook de mogelijkheid om dit systeem open te stellen voor derde landen, en voor met name kandidaat-landen. Wij hebben de procedures voor noodmaatregelen op communautair niveau vereenvoudigd om snel te kunnen optreden zodra advies is uitgebracht door een raadgevend comité.
Eveneens hebben wij nu export verboden van producten die in de Unie van de markt zijn gehaald.
Een ander vraagstuk waar ik uw aandacht op wil vestigen is dat van transparantie. Deze moet worden verbeterd.
De consumenten hebben vaak geen vertrouwen omdat zij niet weten wat er gaande is.
Niets is funester voor het vertrouwen van de consumenten dan de indruk dat er iets gaande is waarvan zij geen weet hebben.
Wij zijn van mening, en dat is ook het algemeen beleid van de Commissie, dat de burgers het recht hebben te weten aan welke reële gevaren zij zijn blootgesteld, en welke maatregelen ter voorkoming van die gevaren zijn genomen.
De enige beperking hieraan houdt verband met beroepsgeheim, zoals deze is gedefinieerd in artikel 287 van het Verdrag.
Deze is echter niet van toepassing als de volksgezondheid in het geding is, en ik verwacht dat deze uitzondering op strikte wijze en in beperkte zin zal worden geïnterpreteerd.
Ik ben blij dat in het verslag van mevrouw González Álvarez steun wordt betuigd aan de hoofdbeginselen van het Commissievoorstel.
Veel van de ingediende amendementen vormen een verbetering van de tekst en zijn derhalve voor de Commissie aanvaardbaar.
Staat u mij toe allereerst de amendementen te noemen die de Commissie niet kan overnemen.
Ten eerste wordt in de amendementen 1, 8 en 18 voorgesteld tweedehands artikelen die door winkels van liefdadigheidsinstellingen, door organisaties zonder winstoogmerk, particulieren of op vlooienmarkten en bij kofferbakverkoop, zoals de heer Whitehead reeds zei, worden verkocht uit te zonderen van de verplichting om informatie en documentatie over risico' s en oorsprong van het product te verschaffen.
De verplichtingen voor de distributeurs, die sedert 1992 onderdeel vormden van de richtlijn, zijn op een heel algemene en soepele manier geformuleerd.
De enige nieuwe vereiste is dat distributeurs bij de uitoefening van hun activiteiten de hen beschikbare documentatie bewaren en op verzoek aan de autoriteiten overleggen, opdat de oorsprong van de producten kan worden achterhaald.
Dit betekent niet dat distributeurs zelf onderzoek moeten doen naar de oorsprong van een bepaald product, maar alleen dat zij de identificatie van het product en/of fabrikant niet vernietigen en elke informatie bijhouden die uitsluitsel kan geven over de oorsprong van het product.
Deze nieuwe vereiste betekent geen enorme nieuwe verantwoordelijkheid voor dit soort winkels.
Normaal gesproken schenkt men winkels van liefdadigheidsinstellingen reeds gebruikte artikelen opdat zij deze kunnen doorverkopen aan anderen.
Hun handel is dusdanig van aard dat men niet van hen kan verlangen dat zij zelf de oorsprong van hun producten natrekken.
Bovendien is het voor het markttoezicht absoluut niet interessant de oorsprong van elk afzonderlijk defect bevonden tweedehands artikel na te trekken.
Er zit dus een grote mate aan soepelheid in de vereisten van de richtlijnen voor distributeurs.
Deze vereisten kunnen worden toegepast op deze winkels en wel op een manier die verenigbaar is met de aard van hun activiteiten.
Om echter tegemoet te kunnen komen aan de geuite zorgen en om de situatie verder te verduidelijken zouden wij eventueel kunnen nadenken over de mogelijkheid om in de desbetreffende overweging een verklaring op te nemen waaruit blijkt dat in geval van afzonderlijk gebruikte, door particulieren geschonken voorwerpen het misschien onmogelijk is de bevoegde autoriteiten informatie en documentatie te verschaffen over mogelijke risico' s en over de oorsprong van het product.
Ten tweede wordt in amendement 3 voorgesteld een stukje uit de overwegingen te schrappen, namelijk de zinsnede volgens welke in de bijlage van de richtlijn duidelijke voorwaarden moeten worden vastgesteld voor de verplichting van het bedrijfsleven om de autoriteiten op de hoogte te stellen van gevaren.
Deze zinsnede is noodzakelijk om buitensporige bureaucratie te vermijden.
Ten derde wordt in amendement 4 voorgesteld aan de preambule een vereiste toe te voegen volgens welke de lidstaten grondig gedocumenteerde verslagen moeten opstellen in samenwerking met ter zake deskundige en onafhankelijke, openbare of particuliere instanties.
De eis echter dat lidstaten externe instanties daarbij betrekken druist in tegen de subsidiariteit.
In de amendementen 6 en 29 wordt de Commissie gevraagd na te denken over een benadering voor de veiligheid van de in amendement 29 genoemde diensten, en daarvoor binnen een bepaald tijdsbestek gerichte voorstellen te doen.
De Commissie is al bezig met een onderzoek naar dit vraagstuk, maar de opneming in de richtlijn van een dergelijk nauwkeurig omschreven taak zou te zeer indruisen tegen het initiatiefrecht van de Commissie.
Met amendement 7 wordt voorgesteld verandering aan te brengen in de verwijzing naar verschillende artikelen.
Het eerste deel is voor de Commissie aanvaardbaar, maar het is niet gebruikelijk in juridische teksten van de Gemeenschap de inhoud van de artikelen weer te geven waarnaar wordt verwezen.
Als wij het woord "producent" vervangen door "dienstverlener" zorgen wij voor meer verwarring in plaats van meer duidelijkheid. Nergens in de richtlijn komt immers een definitie voor van dienstverlener.
Onder de definitie van producent vallen reeds de dienstverleners wier activiteiten een weerslag kunnen hebben op de veiligheidskenmerken van de producten.
In amendement 13 wordt voorgesteld in het kader van de algemene verplichting voor producenten om veilige producten op de markt te brengen, te verwijzen naar het voorzorgsbeginsel.
Het voorzorgsbeginsel is een algemeen beginsel van risicobeheer door de bevoegde autoriteiten en kan niet rechtstreeks worden opgelegd aan producenten.
De Commissie is het er echter wel mee eens dat dit een belangrijk beginsel is en hiermee bij de herziening van de richtlijn rekening moet worden gehouden. Derhalve zouden wij in de eerste overweging van de richtlijn hiernaar kunnen verwijzen.
Ofschoon wij het volste begrip hebben voor de gedachte die in de amendementen 14 en 16 tot uitdrukking wordt gebracht, volgens welke in het Officieel Publicatieblad een volledige tekst met alle Europese normen gepubliceerd moet worden, zou iets dergelijks fundamentele wijzigingen met zich mee brengen in de relaties tussen de Gemeenschap en de Europese normalisatie-instellingen. Daarvoor zal hoogstwaarschijnlijk ook meer geld van de communautaire begroting moeten worden uitgetrokken.
De reden hiervoor is dat normalisatie-instellingen eigenaar zijn van hun normen en de meeste hiervan een deel van hun activiteiten financieren met de verkoop van normen.
Dit vraagstuk heeft een weerslag op bijna heel de communautaire productwetgeving, en daarom kan dit niet worden behandeld in het kader van de huidige herziening van de richtlijn.
In amendement 19 wordt voorgesteld de toezichtprocedures van de lidstaten te harmoniseren op grond van door de Commissie en de raadgevende comité' s uitgewerkte richtsnoeren.
Ofschoon de Commissie voor samenwerking en gemeenschappelijke principes is, druist de voorgestelde formulering in tegen de subsidiariteit.
Wij zijn het er niet mee eens dat, zoals in het tweede deel van amendement 21 wordt voorgesteld, men van een lidstaat verlangt ook maatregelen te treffen indien het bedrijfsleven al toereikende maatregelen ter voorkoming van risico' s heeft genomen.
Ons doel is juist het bedrijfsleven aan te moedigen uit eigen beweging dergelijke maatregelen te treffen, en daar druist dit voorstel tegen in.
In amendement 23 wordt voorgesteld in de richtlijn bepalingen op te nemen voor schadeloosstelling.
Dit is echter een kwestie van civiel recht en daar hebben wij de richtlijn productaansprakelijkheid voor. Daarom moeten wij ons daarmee hier niet bezighouden.
In amendement 24 is de eis opgenomen dat binnen een bepaald tijdsbestek een netwerk voor productveiligheid wordt opgericht.
Ofschoon de Commissie voor de snelle verwezenlijking van dit netwerk is, moet hierover een akkoord worden bereikt tussen de lidstaten.
Daarom is het niet realistisch hiervoor een tijdsschema aan te geven.
In het eerste gedeelte van amendement 27 wordt voorgesteld dat enkel informatie over vastgestelde risico' s aan het publiek ter beschikking wordt gesteld.
Dit is niet aanvaardbaar daar consumenten ook het recht hebben op informatie over gaand onderzoek, mits deze informatie niet onder het reeds eerder door mij beschreven beroepsgeheim in beperkte zin valt.
Tot slot vraagt u met amendement 28 dat de Commissie eens in de twee, en niet eens in de drie jaar een verslag voorlegt over de tenuitvoerlegging van de richtlijn.
Alhoewel de Commissie niet afwijzend staat ten opzichte van dit voorstel, is dit niet haalbaar met de beperkte middelen van de Commissie.
De Commissie kan niet akkoord gaan met het merendeel van de alsnog in de plenaire vergadering ingediende amendementen.
Staat u mij toe eerst het standpunt van de Commissie te geven over de amendementen die wij niet kunnen overnemen.
De amendementen 30, 32, 42 en het belangrijkste onderdeel van amendement 33 zijn herformuleringen van de huidige tekst van de richtlijn die buiten de herziening valt.
De Commissie heeft geen melding gekregen van problemen met de huidige formuleringen en wijziging daarvan zou afzwakking van de voorschriften betekenen.
In amendement 36 wordt voorgesteld rechtstreeks met het product verband houdende diensten uit te sluiten, tenzij dit product door de oorspronkelijke producent wordt geleverd.
In de besprekingen in de Raad neigt men ertoe diensten te behandelen in het kader van de productdefinitie, hetgeen voor ons aanvaardbaar is.
Met amendement 43 zouden producten waarvoor specifieke richtlijnen bestaan, uitgezonderd worden van de toepassing van de richtlijn.
Dit is voor ons niet aanvaardbaar omdat in deze specifieke richtlijnen vaak geen bepalingen voorkomen voor markttoezicht, kennisgevingsystemen, enzovoort.
In amendement 37 wordt de mogelijkheid geboden via externe certificering het bewijs te leveren van conformiteit van een product met de vereisten van de richtlijn.
Men kan een dergelijke certificering natuurlijk altijd gebruiken als bewijsmateriaal, maar men mag deze natuurlijk niet beschouwen als waterdichte bewijzen.
Met amendement 38 wordt voorgesteld het tijdsbestek voor besluiten tot noodmaatregelen te beperken tot zes maanden. Dit is in de meeste gevallen echter niet voldoende om blijvende maatregelen te treffen.
Daarin wordt ook een uitzondering op het exportverbod voorgesteld, voor het geval namelijk waarin de producent kan aantonen dat hij voldoet aan de in het bestemmingsland geldende veiligheidseisen.
Dit is voor ons niet aanvaardbaar daar producten die op communautair niveau als uiterst riskant zijn bevonden, en waarvoor snel maatregelen moesten worden genomen, niet geëxporteerd mogen worden.
In het amendement wordt eveneens voorgesteld ervoor te zorgen dat de mogelijkheid van de betrokken partijen om hun mening te geven over een door de Gemeenschap genomen maatregel, geen afbreuk doet aan nationale oplossingen.
Daar dit geen beroepsprocedure is, van welke aard dan ook, lijkt ons dit onnodig te zijn.
Verder wordt in amendement 41 voorgesteld het exportverbod niet van toepassing te laten zijn op een product dat werd verboden terwijl er nader onderzoek gaande was.
Dit is echter precies de periode waarin een reëel gevaar voor export bestaat.
Als uit het onderzoek zou blijken dat het product veilig is, wordt het verbod automatisch ingetrokken.
In de amendementen 39 en 44 wordt voorgesteld informatie over gevaarlijke producten pas aan het publiek beschikbaar te maken wanneer besloten is tot een verbod of tot terugtrekking van de markt. Ook wordt hierin gesteld dat geen uitwisseling van onder beroepsgeheim vallende informatie mag plaatsvinden tussen de voor het markttoezicht bevoegde autoriteiten.
Aangezien ook de consument het recht moet hebben op informatie over risico' s die nog niet voor de volle honderd procent als dusdanig zijn erkend, met inbegrip van de gevallen waarin de getroffen maatregel geen verbod of een terugtrekking behelst, is ook dit voor ons niet aanvaardbaar.
Bovendien is efficiënt markttoezicht onmogelijk als men daarbij onderworpen is aan de voorgestelde beperkingen in verband met vertrouwelijke informatie.
In amendement 40 wordt schrapping voorgesteld van de plicht voor het bedrijfsleven om de autoriteiten in kennis te stellen van de op de markt te brengen gevaarlijke producten.
Dit is voor ons niet aanvaardbaar daar dit juist een van de sleutelelementen is in de verbetering van de bestaande richtlijn.
Bovendien zijn wij van mening dat, wat de kennisgevingplicht betreft, het gebruik van het woord "vaststellen" , in plaats van "besluiten" - waarbij het gaat om het moment vanaf welke informatie moet worden doorgegeven, zoals in het eerste deel van amendement 34 wordt voorgesteld - meer onzekerheid dan duidelijkheid creëert.
Nu ik uitgebreid heb uitgelegd waarom de Commissie de amendementen 1, 3, 4, 6, 8, 11, 13, 14, 16, 18, 19, 23, 24, 28 tot en met 30, 32, 33, 34 tot en met 36, een deel van amendement 7, het tweede deel van amendement 21 en het eerste deel van de amendementen 27 en 34 niet kan aanvaarden, kan ik u mededelen welke amendementen de Commissie wel kan overnemen. Dit zijn de amendementen 2, 9, 10, 12, 15, 20, 22, 25, 26, 31, 35, een deel van amendement 7, het eerste deel van amendement 21 en het tweede deel van de amendementen 27 en 34.
Deze amendementen vormen een verbetering en verduidelijking van het Commissievoorstel. Wel moeten bepaalde amendementen hiervan, en met name de amendementen 2, 15, 22, 25, 31 en het tweede deel van 27 redactioneel worden bijgeschaafd ter verbetering van de tekst.
Tot slot wil ik nogmaals mevrouw González Álvarez bedanken voor haar uitstekend verslag. De Commissie kan hier in grote mate mee instemmen.
Hartelijk dank, commissaris Byrne.
Het debat is gesloten.
De stemming vindt morgen om 11.30 uur plaats.
Samenstelling fracties
Dames en heren, wij hebben een groot aantal stemmingen voor de boeg, dus ik wil u vragen gedisciplineerd mee te werken.
Vooraf wil ik u meedelen dat de heer Claudio Martelli van de Technische Fractie van Onafhankelijke Leden naar de Gemengde Fractie is overgestapt, en dus voortaan deel uitmaakt van de Gemengde Fractie.
Mijnheer Martelli, normaal gesproken kunt pas aan het einde van de stemming het woord voeren, maar bij wijze van uitzondering geef ik u nu kort het woord.
Wij gaan hier nu geen discussie over houden, maar u kunt wel een korte persoonlijke verklaring afleggen.
Mijnheer de Voorzitter, ik ben al dertig jaar actief in de socialistische beweging in Italië en in de internationale organisaties.
In juni vorig jaar ben ik herkozen in dit Parlement en natuurlijk heb ik me aangesloten bij de socialistische fractie.
30 augustus 2000 heeft de heer Barón Crespo mij na afloop van een vergadering van het Bureau, waarvan ik deel uitmaakte en dat mijn geval buiten mijn medeweten en zonder dat ik erbij was in kleine kring had besproken, meegedeeld dat ik mezelf buiten zijn fractie had geplaatst.
Mijn protest werd niet eens een beleefdheidsantwoord waardig gekeurd.
Voor de heer Crespo kunnen Italiaanse socialisten kennelijk geen deel meer uitmaken van de fractie van de Europese Sociaal-Democraten.
Daarvoor moet je een ex-communist zijn, zoals Veltroni, of een satelliet van de ex-communisten, zoals Boselli.
Dat is het verhaal van links in Italië, het verhaal van de koekoek: de ex-communistische koekoek die, wanneer haar wereld is ingestort, haar eieren in het nest van een ander legt en wanneer de moeder niet oplet de oorspronkelijke eieren verslindt.
Mijnheer Martelli, uw minuut is voorbij.
Voor een persoonlijke verklaring kunt u slechts een minuut krijgen.
U kunt de rest schriftelijk doorgeven, ook aan de heer Barón Crespo.
Mijnheer de Voorzitter, ik wijs de uitspraken van de heer Martelli met kracht van de hand.
Enrique Barón heeft namens de Fractie van de Europese Sociaal-democraten en overeenkomstig onze statuten gesproken, en het valt te betreuren dat de heer Martelli zich nu bij de rechtervleugel van het Europees Parlement heeft aangesloten.
STEMMING
Mijnheer de Voorzitter, misschien kunt u mij uitleggen wat u bedoelde toen u zei dat wij iets "checken", want dat woord komt in mijn Duitse vocabulaire niet voor.
Gisteren had mevrouw Roth-Behrendt het over mensen die in een lift waren "eingesqueezed".
Aangezien het hier om burgerrechten gaat, wil ik graag weten of wij op een bepaald moment soms voorstellen tot wijziging van de Duitse taal hebben aangenomen.
(Gelach, applaus)
Een typisch voorbeeld van Engelse humor!
(Gelach, applaus)
Overigens is het woord "eingesqueezed" dat u gebruikte weliswaar geen correct Duits, maar de meesten hebben het net als u toch begrepen, mijnheer Watson.
Verslag zonder debat (A5-0322/2000) van de heer Averoff, namens de Begrotingscommissie, over het voorstel voor een besluit van de Raad betreffende de toekenning van middelen aan Griekenland ter verlichting van de rentelast als gevolg van EIB-leningen voor de wederopbouw van de regio die door de aardbeving van september 1999 is verwoest (COM(2000) 632 - C5-0532/2000 - 2000/0255(CNS))
(Het Parlement neemt de wetgevingsresolutie aan)
Verslag (A5-0294/2000) van mevrouw Eriksson, namens de Commissie rechten van de vrouw en gelijke kansen, over het voorstel voor een beschikking van de Raad betreffende het programma in verband met de communautaire raamstrategie inzake de gelijkheid van mannen en vrouwen (2001-2005) (COM(2000) 335 - C5-0386/2000 - 2000/0143(CNS))
(Het Parlement neemt de wetgevingsresolutie aan)
De Voorzitter. Nu hebben vrouwen en mannen eindelijk gelijke rechten!
Wij onderbreken de stemming nu voor de plechtige vergadering.
(De vergadering wordt om 11.55 uur onderbroken en om 12.25 uur hervat)
Verslag (A5-0309/2000) van mevrouw González Álvarez, namens de Commissie milieubeheer, volksgezondheid en consumentenbeleid, over het voorstel voor een richtlijn van het Europees Parlement en de Raad inzake algemene productveiligheid (COM(2000) 139 - C5-0224/2000 - 2000/0073(COD))
(Het Parlement neemt de wetgevingsresolutie aan)
Verslag (A5-0303/2000) van de heer Seppänen, namens de Begrotingscommissie, over het voorstel voor een besluit van de Raad houdende wijziging van besluit 2000/24/EG tot vaststelling van een speciaal actieprogramma van de EIB ter ondersteuning van de consolidatie en verdieping van de douane-unie tussen de EG en Turkije (COM(2000) 479 - C5-0454/2000 - 2000/0197(CNS))
(Het Parlement neemt de wetgevingsresolutie aan)
Verslag (A5-0324/2000) van de heer Lagendijk, namens de Commissie buitenlandse zaken, mensenrechten, gemeenschappelijke veiligheid en defensiebeleid, over het gewijzigd voorstel voor een verordening van de Raad betreffende het Europese Bureau voor wederopbouw (COM(2000) 628 - C5-0526/2000 - 2000/0112(CNS))
Na de stemming over amendement 32
Voorzitter, er schijnt een misverstand te zijn over de amendementen 12 en 37 waar wij nu over gaan stemmen.
Volgens mij is er geen strijdigheid tussen amendement 12 en amendement 37.
Dus ik zou ervoor willen pleiten om zowel voor 12 als voor 37 te stemmen omdat die beide bij elkaar een zorgvuldige oplossing geven; dus niet het een of het ander, maar allebei.
Mijnheer de Voorzitter, voordat wij beginnen wil ik erop wijzen dat er aan het eind van paragraaf 16 een fout staat in de Griekse vertaling.
Daar staat namelijk dat onderhandelingen zullen worden gevoerd onder het beschermheerschap van de NAVO.
Dat moet natuurlijk onder het beschermheerschap van de VN zijn.
Ik wil de diensten verzoeken dit te corrigeren.
Wij kunnen dat even aan de rapporteur vragen.
Maar eerst wil de heer Wurtz ergens bezwaar tegen aantekenen.
Mijnheer de Voorzitter, ik heb een vraag over de volgorde van stemming over de amendementen op paragraaf 10. Dit is de paragraaf betreffende de genocide op het Armeense volk.
De stemmingslijst die het Parlement had opgesteld tijdens de vergadering van gisteren, toen de stemming hierover moest plaatsvinden, gaf een andere volgorde aan.
Die volgorde was logisch, die van vandaag niet.
Ik stel dus voor om de stemmingslijst van gisteren te volgen, dit wil zeggen, eerst te stemmen over amendement 13.
Wij worden bij ons werk door zeer kundige dames en heren geholpen.
In de eerste versie stond een fout die nu is rechtgezet, maar ik zou het op prijs stellen als de rapporteur, de heer Morillon, op beide vragen wil reageren.
De eerste vraag was die van de heer Katiforis over het woord NATO, en de tweede vraag was of de volgorde die nu is voorzien de juiste is.
Mijnheer de Voorzitter, wat de eerste vraag betreft, spreekt het voor zich dat dit een fout is, geen vertaalfout maar een fout in de transcriptie.
Wat de volgorde betreft, laat ik het aan de Voorzitter over om dat te beslissen. Ik herinner eraan dat ik in ieder geval tegen elk van deze drie amendementen ben.
Daarmee zijn beide vragen beantwoord.
Wij zullen er bij amendement 16 aan denken dat te veranderen.
Na de stemming over amendement 7
Mijnheer de Voorzitter, met goedvinden van de heer Katiforis wil ik de volgende tekst voorstellen - ik heb hem hier alleen in het Engels -, die nauwelijks van de oorspronkelijke tekst afwijkt.
Ik zal hem even voorlezen:
"Verwelkomt de opening van onderhandelingen over vertrouwenwekkende maatregelen waarover op 31 oktober 2000 door de minister van Buitenlandse Zaken van zowel Turkije als Griekenland overeenstemming werd bereikt" .
Wij juichen hier alleen nog maar het begin van de onderhandelingen toe, en niet de uitkomst ervan.
Die kunnen we helaas nog niet toejuichen.
(Het Parlement neemt de resolutie aan)
Verslag (A5-0275) van de heer Jové Peres, namens de Commissie visserij, over de mededeling van de Commissie aan de Raad en het Europees Parlement over de deelneming van de Europese Gemeenschap aan Regionale Visserijorganisaties (COM(1999) 613 - C5-0108/2000 - 2000/2068(COS))
(Het Parlement neemt de resolutie aan)
STEMVERKLARINGEN- Ontwerpresolutie (B5-0845/2000)
De Middellandse Zee was en is een uiterst gevoelig gebied waar zich grote politieke, economische en sociale problemen voordoen.
De belangrijkste vereiste voor goede relaties tussen landen is een vreedzaam naast elkaar voortbestaan en de bevordering van een wederzijds nuttige samenwerking op voet van gelijkheid.
De niet-communautaire mediterrane landen hebben inderdaad met grote problemen te kampen bij hun economische ontwikkeling. Wij zien dan ook de regionale verschillen steeds groter worden.
De EU en haar lidstaten hebben een grote verantwoordelijkheid voor deze situatie.
Wij zien immers hoe de ontwikkelde landen en met name de landen van de EU en hun bedrijven de natuurlijke en menselijke hulpbronnen uitbuiten. Daardoor wordt de buitenlandse schuld niet alleen gehandhaafd maar zelfs vergroot.
De poging het economisch en sociaal model van de EU uit te voeren naar de landen van de Middellandse Zee en deze landen op te nemen in de nieuwe orde en in de zogenaamde mondialisering, geeft blijk van een koloniale mentaliteit.
Een dergelijke mentaliteit kan echter nooit en te nimmer een grondslag zijn voor samenwerking omdat daarmee de sterken hun wil opleggen aan de zwakken. Met een dergelijke mentaliteit worden alleen de belangen van de grote monopolistische ondernemingen bevorderd, en niet de belangen van de volkeren en de werknemers van de landen in dit gebied.
Een kenmerkend voorbeeld voor dit gedrag is de houding van de lidstaten van de EU jegens de immigranten uit deze, en andere landen. Velen van hen worden geteisterd door gevoelens van onzekerheid en door angst voor uitzetting, omdat zij niet in het genot zijn van dezelfde rechten als de andere werknemers, omdat zij vaak het slachtoffer zijn van moderne mensenhandel en in een getto van tweederangs burgers worden gehouden.
Kenmerkend voor het communautair beleid zijn tevens de verschillende embargo' s en zelfs militaire interventies in de landen die weigeren zich te onderwerpen aan de besluiten van de EU en de nieuwe orde, de uitsluiting van bepaalde landen van de Euro-mediterrane samenwerking en de bevoorrechte behandeling van andere, en de verdeling van de financiële middelen op grond van niet de daadwerkelijke behoeften maar de belangen van het multinationaal kapitaal.
Tot slot mogen wij niet vergeten dat van dit gebied ook Joegoslavië deel uit maakt dat de EU en de NAVO hebben gebombardeerd, en dat de EU met de zegen van de NAVO de status van kandidaat-land heeft toegekend aan Turkije dat 40% van het Cyprisch grondgebied bezet houdt en soevereine rechten van Griekenland betwist.
Wij mogen evenmin onze verantwoordelijkheid jegens een ander volk, het Palestijnse volk vergeten dat, in weerwil van de ellendige omstandigheden waaronder het leeft en in weerwil van de door de Israëlische staat uitgeoefende terreur, zijn heroïsche strijd voor een vaderland voortzet.
Met de ontwerpresolutie worden de bovengenoemde vraagstukken helaas niet bij de hoorns gevat. Deze sluit volledig aan bij de tot nu toe heersende mentaliteit in de EU.
Ook wordt hieruit duidelijk dat men het Europees monopolistisch kapitaal steeds meer penetratiemogelijkheden wil bieden om de rijkdom van de niet-communautaire mediterrane landen nog meer te kunnen uitbuiten en plunderen.
Daarom stemmen de Europese afgevaardigden van de Communistische Partij van Griekenland tegen deze ontwerpresolutie.
De voorwaarden voor een herstel van het proces van Barcelona zijn ontoereikend.
De vertraging die we hebben opgelopen bij de tenuitvoerlegging van de akkoorden kan maar gedeeltelijk worden gerechtvaardigd.
Daarvoor zijn zowel de regeringen van de lidstaten van de Unie als de regeringen van de mediterrane partnerlanden verantwoordelijk.
De politieke wil voor het proces ontbreekt. Soms twijfelen we eraan of deze belangrijke Euro-mediterrane onderneming succesvol zal worden afgesloten.
In het licht van deze tweevoudige verantwoordelijkheid had ik enkele amendementen ingediend die gericht zijn tot de regeringen van de Euromed-staten.
Als deze geen verantwoordelijkheid nemen en zich niet engageren, kunnen we niet praten over een project voor een multilaterale vrijhandelszone binnen de regio van de mediterrane landen, zoals tijdens de Conferentie van Malta in het kader van de Zuid-Zuidrelaties werd voorgesteld.
Ook om de financieringskwestie op te lossen is politieke wil nodig, en tot op heden hebben we die niet gezien.
De verhoudingen tussen de middelen voor de verschillende geografische zones moeten opnieuw worden vastgesteld, op democratische, transparante en efficiënte wijze. Het is bovendien nodig de gedecentraliseerde samenwerking duurzaam opnieuw te starten, na een grondig en kritisch onderzoek van de zwakten en tekorten in de uitvoering van de oude programma' s.
In de geest van een geharmoniseerd Europees immigratiebeleid zouden we steunprogramma' s moeten opzetten voor al die jongeren die na een opleiding in het Europese middelbaar of universitair onderwijs in hun eigen land willen gaan werken. Afgezien daarvan moeten er ook juridische instrumenten worden gecreëerd om hen een gelijke behandeling te garanderen.
Dat zou een blijk van respect voor de waardigheid van legale immigranten zijn.
De initiatieven van de lidstaten op dit punt moeten beslist worden gecoördineerd, bijvoorbeeld door de Europese Commissie. Deze zou soortgelijke maatregelen voor financiële steun moeten voorstellen voor jonge immigranten uit de ACS-landen.
Een andere soort coördinatie betreft potentiële donors, zowel landen als financiële instellingen, van internationale en regionale steun, in het bijzonder van de Golflanden.
Een gemeenschappelijk afgesproken programma voor investeringen in de mediterrane regio is noodzakelijk.
Zonder coördinatie is er geen dynamiek, zonder dynamiek zijn er onvoldoende impulsen voor ontwikkeling.
Tot slot: het coördinerende element bij uitstek is een globale communautaire strategie voor de mediterrane regio.
Deze strategie kan de doelstellingen van een optimaal partnerschap aangeven; deze strategie kan alle initiatieven en interventies goed onderbouwen; deze strategie kan van het partnerschap een onmisbaar instrument maken, niet alleen om de economische en sociale groei in de mediterrane regio te garanderen, maar ook om Europa de gelegenheid te bieden de rol van evenwichtbrenger in de hele regio op zich te nemen.
Daarom stemmen we voor de ontwerpresolutie.
Verslag-Averoff (A5-0322/2000)
Ik ben blij met dit verslag van de heer Averoff over een voorstel voor de toekenning van financiële middelen aan Griekenland ter verlichting van de rentelast op EIB-leningen voor de wederopbouw van de door de aardbeving van september 1999 verwoeste regio Attica.
Deze hulp is gezien deze tragedie meer dan gerechtvaardigd.
Verslag-Eriksson (A5-0294/2000)
Mijnheer de Voorzitter, ik heb voor dit verslag gestemd, waarin wordt vastgesteld wat de Europese Gemeenschap moet doen om gelijkheid van mannen en vrouwen te realiseren.
Afgelopen zondag voordat ik naar Straatsburg vertrok, ben ik mevrouw Rossi tegengekomen.
Mevrouw Rossi, een gepensioneerde weduwe, heeft me gezegd: "Waarom is mijn pensioen sinds ik weduwe ben nog maar de helft van wat ik kreeg toen mijn man nog leefde?"
Ik wil onderstrepen dat pensioenwetten in het nadeel van vrouwen ook aan de orde moeten komen bij de besprekingen over gelijkheid van mannen en vrouwen.
De lidstaten moeten in de pensioenwetten ook rekening houden met weduwen en getrouwde vrouwen.
Mijnheer de Voorzitter, de Europese Unie is een fel voorvechter van de mensenrechten, maar ondanks de vorderingen die de laatste jaren in Europa zijn gemaakt, bestaat structurele seksediscriminatie nog steeds.
Vrouwen hebben niet dezelfde rechten als mannen en zijn nog altijd ondervertegenwoordigd, zowel binnen de overheid als op leidinggevend posities in het bedrijfsleven. Bovendien zijn vrouwen nog steeds de voornaamste slachtoffers van mishandeling door de partner en van seksueel geweld.
Ik wil één factor benadrukken die in deze kwestie volgens mij de doorslag geeft: het gebrek aan gelijkheid in het beroepsleven.
Er zal geen sprake zijn van gelijkheid zolang de vrouw niet financieel onafhankelijk is en op de man is aangewezen om haar toekomst te verzekeren.
Vrouwen kunnen pas werkelijke vrijheid en gelijkheid bereiken wanneer zij dezelfde kansen krijgen als mannen om een baan te vinden, en zij niet minder betaald krijgen.
Ik ben ervan overtuigd dat wanneer vrouwen door hun werk eenmaal werkelijke economische onafhankelijkheid hebben verworven, zij ook werkelijk vrij zullen zijn, en dat andere vormen van ongelijkheid daarmee ook zullen verdwijnen.
Het voorgestelde nieuwe vijfjarenprogramma voor gelijkheid tussen vrouwen en mannen is het meest reactionaire programma dat ooit het daglicht heeft gezien in de afgelopen jaren.
Het doel daarvan is de vrouwen geheel te onderwerpen aan de werknemersonvriendelijke beleidsvormen van de EU.
Heeft men hiermee verandering kunnen brengen in de ondervertegenwoordiging van vrouwen in de besluitvormingsinstanties? Van gelijke kansen op het werk, in de participatie aan de samenleving en elders kan geen sprake zijn als een reactionair beleid wordt gevoerd waardoor de waardigheid van de mens wordt aangetast en een samenleving ontstaat met werkloosheid, onvoldoende werkgelegenheid en gebrekkige sociale voorzieningen, een samenleving waar de menselijke waarden een prijskaartje hebben en tot handelswaar worden gemaakt.
Wij zijn het absoluut niet eens met de wijze waarop de termen "gelijke kansen" en "gelijkheid" worden gebruikt.
In een kapitalistisch kader kunnen deze twee termen slechts één ding betekenen: gelijke behandeling van de overgrote meerderheid van de werknemers bij de verdeling van de met de dag groter wordende sociale misère; gelijke behandeling bij de verdeling van de armoede, de werkloosheid en deeltijdwerk.
Deze reactionaire beleidsvormen van de EU lopen de belangen van de werknemers onder de voet. De maatregelen ter bevordering van het gelijkekansenbeleid hebben slecht één doel: men wil de vrouwen geheel en al opnemen in de beleidsvormen van de EU die steeds reactionairder worden en steeds minder aandacht schenken aan de belangen van het volk.
Deze tekst strookt volkomen met de algemene beleidsvormen van de EU. Daarin wordt duidelijk gezegd dat het gelijkekansenbeleid tot doel moet hebben de vrouwen geheel deelachtig te laten worden aan de "nieuwe economie" .
Dat betekent dus dat vrouwen zich, onder gelijke voorwaarden met alle anderen, moeten aanpassen aan deeltijdwerk, genoegen moeten nemen met de afschaffing van volledige en stabiele werkgelegenheid en de vermindering van de niet-salariële arbeidskosten.
Een echt gelijkkansenbeleid veronderstelt een heel ander economisch en sociaal beleid, een beleid waarmee vrouwen gelijke kansen worden geboden bij de deelneming aan de welvaart en niet bij de deelneming aan de armoede. Ik denk hierbij bijvoorbeeld aan de vermindering van de pensioengerechtigde leeftijd tot 60 jaar voor mannen en 55 jaar voor vrouwen, aan de verbetering van de sociale voorzieningen door de overheid en gratis sociale diensten, en aan de afschaffing van de particuliere gezondheidszorg en deeltijdwerk.
Wij hebben voor dit verslag gestemd omdat het nogmaals de aandacht vestigt op een aantal principes betreffende de gelijkheid van mannen en vrouwen, waar wij natuurlijk achter staan.
Alle verklaringen over "gelijke kansen voor mannen en vrouwen" krijgen echter een bittere smaak in het licht van de Europese richtlijn die nachtwerk voor vrouwen toestaat.
Het verbod op nachtwerk voor vrouwen was een van de zeldzame gebieden waarop de sociale wetgeving van sommige landen, door vrouwen te beschermen, verder gevorderd was voor werkneemsters dan voor werknemers.
De Europese instellingen zijn niet bij machte om de sociale discriminatie tegen te gaan die vrouwen ondervinden op het gebied van werkgelegenheid en om dus "gelijke kansen" te bevorderen in opwaartse zin. Daarom zorgen zij voor "gelijkheid" naar beneden toe.
Wij verzetten ons tegen het toelaten van nachtwerk voor vrouwen en de daarmee verband houdende sociale achteruitgang.
Het nachtwerk in de industrie en, meer in het algemeen, in de handelssector, is even schadelijk voor mannen als vrouwen en heeft geen enkele sociale en menselijke rechtvaardiging.
De enige reden voor de algemene invoering van nachtwerk is het winstbejag van ondernemingen.
Om iedere sociale discriminatie op dit gebied tegen te gaan, dient nachtwerk verboden te worden voor zowel mannen als vrouwen, met als enige uitzondering de openbare diensten - in het bijzonder de ziekenhuizen en het openbaar vervoer - waar dit soort werk een sociaal nut heeft, en op voorwaarde dat de nadelen van nachtwerk vergoed worden door een zeer sterke vermindering van de arbeidstijd, en dat zwangere vrouwen beschermd worden.
.
(PT) Met enige vertraging heeft de Commissie uiteindelijk dan toch het programma in verband met de communautaire raamstrategie inzake de gelijkheid van mannen en vrouwen (2001-2005) ingediend. Het onderhavige programma verschilt aanzienlijk van zijn voorgangers, met name van het vierde actieprogramma dat eind dit jaar afloopt.
Overeenkomstig het ingediende voorstel heeft de wijziging van de methodologie tot doel de toegang van niet-gouvernementele organisaties te verhogen en ervoor te zorgen dat zij actief aan het project kunnen deelnemen en bijdragen.
Een absolute voorwaarde hiertoe is dat deze deelname niet alleen binnen de Unie maar ook in de lidstaten daadwerkelijk wordt bevorderd.
Zoals de rapporteur terecht opmerkt, is het belangrijk dat de Commissie uitgaat van de veronderstelling dat in een echte democratie alle burgers - mannen en vrouwen - deelnemen aan het economische leven, de besluitvorming en de maatschappelijke, culturele en civiele activiteiten en daarbij evenredig vertegenwoordigd zijn.
Zij mag evenwel niet uit het oog verliezen dat de maatregelen ter bevordering van de gelijkheid van mannen en vrouwen slechts een duurzaam resultaat zullen opleveren als zij gepaard gaan met acties ter versterking van de vrouwenrechten, met name in de dagdagelijkse realiteit van de verschillende activiteitenniveaus.
Om te verzekeren dat vrouwen en mannen op cultureel, sociaal en economisch gebied gelijke kansen hebben en om discriminatie op grond van geslacht te verminderen en te verhinderen, heeft de Commissie voor een tweeledige aanpak gekozen waarmee onze Commissie rechten van de vrouw en gelijke kansen het eens is.
Bijzondere maatregelen ten gunste van vrouwen moeten niet op de tweede plaats komen, maar parallel aan de politieke integratie worden genomen.
In concreto gaat het om vijf actiegebieden, waartoe o.a. de gelijkstelling in het beroepsleven, het recht op participatie en vertegenwoordiging en de gelijke toegang tot sociale rechten behoren.
Onder begrotingspost B3-4012 is hiervoor 53,5 miljoen euro uitgetrokken.
Dat is een aanzienlijk, maar noodzakelijk bedrag, waarmee ook de medeadviserende Begrotingscommissie heeft ingestemd omdat het hier een politieke prioriteit betreft.
Voorafgaande aan de besluitvorming over dit vijfde actieprogramma zouden wij echter graag het vierde programma onder de loep hebben genomen.
Ik hoop ten zeerste dat de Commissie voortaan ieder jaar tijdig de balans op zal maken, zodat het Europees Parlement de resultaten grondiger kan analyseren en behandelen.
Tijd is een belangrijke factor. Er staan in dit verslag heel wat onduidelijke en ongelukkig geformuleerde zinnen omdat wij onder extreme tijdsdruk moesten discussiëren en stemmen, en omdat de amendementen niet in alle talen beschikbaar waren.
Ik heb enige bedenkingen bij de inhoud van dit verslag.
Bijvoorbeeld wanneer - zoals zo vaak in dit Parlement - wordt geëist dat er een studie naar de effecten van algemene arbeidstijdverkorting wordt uitgevoerd. Een meerderheid van het Parlement heeft op basis van bestaande inzichten immers al ondubbelzinnig beslist dat er in de lidstaten met flexibele arbeidstijden veel beter te leven valt dan met een collectieve oplossing die ver van de werkelijkheid staat.
Verder denk ik dat een "gedragscode voor de media" niet haalbaar is.
Wanneer vrouwen op een discriminerende manier worden afgebeeld, is er maar een ding dat helpt: actieve lezeressen en lezers alsmede nationale en Europese parlementsleden moeten in ieder concreet geval krachtig protesteren.
Desondanks heb ik voor het verslag gestemd. Enerzijds omdat een flink aantal verbeteringsvoorstellen van mijn fractie is gehonoreerd, anderzijds vanwege de eis dat er onderzoek wordt gedaan naar de situatie van vrouwen op de nationale arbeidsmarkten en naar de ontoereikende toegankelijkheid van de verzekeringsstelsels.
Wij hebben statistieken met naar geslacht uitgesplitste gegevens nodig om hierover duidelijkheid te krijgen. De eis dat het vijfde kaderprogramma van de structuurfondsen - die waarschijnlijk de duurzaamste instrumenten van onze Gemeenschap zijn - met het communautaire EQUAL-initiatief en met de programma's DAPHNE, STOP, PHARE en MEDA dient te sporen, is volkomen terecht.
Ik heb voor de compromisamendementen 61-74 gestemd die gezamenlijk zijn aangenomen.
Tegelijkertijd wil ik mijn grote verbazing uitspreken over de kijk op kinderen en op leeftijd komende ouders, gezinsleven en gezinsharmonie, alsmede op simpele, fatsoenlijke naastenliefde, die overduidelijk blijkt uit de motivering bij compromisamendement 72 t.a.v. het "vinden van de vereiste middelen om de harmonische combinatie van gezins- en beroepsleven te vereenvoudigen, vooral door het creëren van referentiepunten voor betere kinderopvang en ouderenzorg" (hetgeen ik interpreteer als ook geldend voor kinderopvang in de eigen woning door de eigen ouders) waarin het volgende staat: "De behoefte aan kinderopvang en de zorg voor oudere familieleden vormen obstakels voor het professioneel, politiek of sociaal leven van vrouwen gedurende bepaalde periodes van hun leven" .
Het zijn met name de formuleringen "vormen obstakels" en "de behoefte aan kinderopvang en de zorg voor oudere familieleden" die mij ernstige zorgen baren.
Zijn bovendien "een professioneel, politiek of sociaal leven" , zoals het in de motivering heet, de hoogste en enige waarde voor de individuele mens?
Is dat hetgeen waar de politiek de meeste waarde aan hecht, en moeten nu het gezinsleven, de basiseenheid van de maatschappij, en de daarmee verbonden, intens nabije en menselijke waarden ook uit naam van de EU op deze wijze veronachtzaamd en ondergewaardeerd worden?
Wat het verslag-Eriksson (A5-0294/2000) over het voorstel voor een besluit van de Raad over het programma met betrekking tot de communautaire raamstrategie voor gelijke kansen van vrouwen en mannen (2001-2005) betreft, wil ik mijn volledig steun uitspreken aan gelijkheid tussen vrouwen en mannen. Als men het desbetreffende Commissiedocument COM(2000)335 echter bestudeert, krijgt men de indruk dat het financieel memorandum ook "financiering van de lopende kosten van de momenteel met begrotingspost A-3037 gefinancierde Europese Vrouwenlobby" behelst.
U zult wel weten dat de Begrotingscommissie tot de conclusie is gekomen dat deze NGO een monopolie is.
Uit de brieven van verscheidene Europese vrouwengroepen blijkt dat er niet veel vrouwenorganisaties zijn die zich ideologische vertegenwoordigd voelen door dit monopolie.
Daar deze NGO een belangrijke rol speelt bij de opzet en uitvoering van dit programma, is mijns inziens de integriteit van deze communautaire raamstrategie voor gelijke kansen tussen vrouwen en mannen dubieus geworden. Derhalve is dit onaanvaardbaar.
Is het verder wel gepast om een monopolie te financieren met een begrotingslijn die bedoeld is om gelijkheid te bevorderen?
Mogen wij überhaupt een monopolie financieren met de communautaire begroting, met welke post dan ook?
Tot mijn spijt heb ik hier tegen moeten stemmen.
Verslag-González Álvarez (A5-0309/2000)
Mijnheer de Voorzitter, er zijn verschillende redenen waarom ik tegen het verslag-González Álvarez heb gestemd. Omdat ik echter maar een minuut heb voor deze stemverklaring, noem ik er maar een.
Toen ik voor deze vergaderperiode naar Straatsburg vertrok, werd ik op het vliegveld door een groot aantal personen uitgezwaaid. Daarbij was ook een oudere gepensioneerde vrouw.
Helaas was zij ernstig lichamelijk gehandicapt als gevolg van een buitengewoon onveilig product dat in de Europese Unie in omloop was.
Bij mijn vertrek heb ik haar gezegd: "Maak je niet ongerust, deze keer behandelen we het verslag-González Álvarez en dat gaat nu juist over productveiligheid".
Mijn partij heeft serieuze voorbehouden ten aanzien van communautaire wetgeving voor de verkoop van verbruiksgoederen. Deze druist in tegen het concept van wederzijdse erkenning van normen.
Daarom zijn wij principieel tegen de oorspronkelijke richtlijn en kunnen wij evenmin uitbreiding daarvan aanvaarden.
Zelfs indien dit niet zo zou zijn, zouden wij nog steeds serieuze voorbehouden hebben.
De Commissie zegt weliswaar dat haar voorstel voor algemene productveiligheid een herziening is van richtlijn 92/95/EEG, en dat de in de oorspronkelijke richtlijn gevolge benadering niet is gewijzigd, maar dit schijnt niet geheel waar te zijn.
Wat ons met name stoort is dat, zoals commissaris Byrne duidelijk heeft gemaakt, de Commissie van plan is een netwerk van met wetshandhaving belaste autoriteiten in te stellen om de tenuitvoerlegging van deze wetgeving te vergemakkelijken.
Aangezien wij ervaringen hebben met "netwerken" in andere communautaire initiatieven, is dit voor ons het begin van iets ongezonds, namelijk van een uniform uitvoeringssysteem van de wetgeving, waarin een Europese dienst voor wetshandhaving op het gebied van consumentenzorg de lakens uit deelt.
Ons inziens gaat het hierbij om een algemene tendens: nu de Commissie de lidstaten met wetten heeft verzadigd, begint zij belangstelling - en mijns inziens ongezonde belangstelling - te koesteren voor de uitvoeringssystemen.
Dat is de enige reden waarom mijn partij tegen dit voorstel.
Ik geef weliswaar mijn steun aan dit verslag over algemene productveiligheid, maar wij moeten wel oppassen dat wij niet te ver gaan.
Het is belangrijk dat onze producten veilig zijn maar wij mogen niet met extreem handelen naar de andere kant doorslaan.
De mensen in heel Europa zijn diep bezorgd over de veiligheid van verbruiksgoederen, en terecht!
In dit verslag wordt voldoening geuit over de verbetering van de huidige Europese wetgeving inzake productveiligheid, maar volgens mij mag de richtlijn niet van toepassing zijn op winkels van liefdadigheidsinstellingen, die een typisch kenmerk zijn van het Brits maatschappelijk leven.
Het is absurd te denken dat de doorsnee liefdadigheidswinkel de autoriteiten informatie kan verschaffen over de risico' s en de oorsprong van de tweedehands artikelen die hij van jan en alleman koopt.
Laten wij niet vergeten dat de amendementen waarin werd aangedrongen op uitzondering van deze winkels, afkomstig waren van collega Whitehead. Mijns inziens moeten wij hem daarmee gelukwensen.
Deze liefdadigheidswinkels kwamen plotseling in het gedrang omdat men op het Europees vasteland hier totaal geen notie van had.
Dankzij de amendementen van Labour kunnen de liefdadigheidswinkels opgelucht ademhalen; zij zullen uitgezonderd worden van de richtlijn.
Het algemene doel van de richtlijn is heel belangrijk. Hiermee wil men een consequent hoog niveau van consumentenbescherming en een goede werking van de interne markt verzekeren.
Ik ben het van ganser harte eens met het streven naar duidelijk geformuleerde, begrijpelijke waarschuwingen tegen mogelijke risico' s. Deze moeten worden aangebracht op producten en wel daar waar zij verkocht worden.
Duidelijke etikettering is de beste manier om bezorgde consumenten gerust te stellen en hen te verzekeren dat de producten die zij kopen veilig zijn.
Het vertrouwen van het publiek in de veiligheid van de door ons allen gekochte producten heeft de laatste jaren een flinke deuk opgelopen nadat hevige angst was ontstaan door met name gevaarlijk kinderspeelgoed.
Alleen als onze houding gekenmerkt wordt door veiligheid boven alles - en als die houding ook zichtbaar wordt - kunnen wij het vertrouwen van het publiek herstellen en de veiligheid van onze kinderen verzekeren.
Verslag-Lagendijk (A5-0324/2000)
Mijnheer de Voorzitter, het was een terechte wens van de Raad om de hulp van de Europese Unie aan de landen van de Balkan te rationaliseren en tegelijk ook het Europees Bureau voor de wederopbouw van Kosovo te hervormen, waarbij de bevoegdheden van het Bureau geleidelijk zouden kunnen worden uitgebreid naar de gehele regio.
Wij zijn het volledig met deze beleidskeuze eens, alsmede met de twee ontwerpverordeningen van de Raad die er concrete inhoud aan geven, maar we kunnen niet instemmen met de amendementen van het Europees Parlement die het evenwicht in het systeem ingrijpend willen wijzigen ten gunste van de Commissie.
Momenteel wordt het Bureau voor Kosovo bestuurd door een raad van beheer waarin de vertegenwoordigers van de lidstaten en de Commissie ieder een stem hebben en beslissingen met tweederde meerderheid worden genomen.
De Commissie is heel ongelukkig over deze situatie waarin zij onder toezicht van de lidstaten staat, en ze beklaagt zich over het feit dat het enorme gewicht van de lidstaten een belemmering vormt voor haar bewegingsvrijheid en dus ook, volgens haar, voor de efficiëntie van de hulpverlening.
Het Europees Parlement heeft de oproep van zijn oude bondgenoot gehoord en zojuist gestemd voor amendementen die de Commissie gelijk geven.
Amendement 5 stelt voor om het beheer van het Bureau over te dragen aan de Commissie, die hiervoor verantwoordelijk zou zijn tegenover het Europees Parlement.
Amendement 14 verzwakt de positie van de raad van beheer tegenover de Commissie, door te bepalen dat beslissingen in de raad worden genomen bij gewone meerderheid.
Amendement 10 breidt de taken uit van het hervormde, door de Commissie beheerste Bureau.
Amendement 15 tenslotte geeft de Commissie vrij spel over het taalbeleid in het Bureau, wat wij zeer verontrustend vinden.
Het is dus weer het typische scenario: men gelooft dat de Commissie de externe hulp beter zal beheren als zij beschikt over meer bevoegdheden, meer autonomie, en minder gecontroleerd wordt door de lidstaten.
Dat is een vergissing die jammer genoeg kan leiden tot het soort problemen dat wij maar al te goed kennen.
Wij vragen daarentegen dat de lidstaten de macht behouden over het beheer van de hulp en over het Bureau.
Enerzijds kunnen ze daardoor een betere controle uitoefenen en anderzijds kunnen ze zorgen voor het behoud van een essentiële band tussen de Europese hulp en de nationale beleidsmaatregelen in deze kwetsbare regio.
Mijnheer de Voorzitter, als afgevaardigde van de Europese Volkspartij en als afgevaardigde van de Italiaanse Partij van de Gepensioneerden heb ik graag voor dit belangrijke verslag over bijstand voor Albanië, Kroatië, Bosnië, Montenegro, Servië en Kosovo en het beheer daarvan gestemd.
Deze bijstand zal vooral dienen om te laten merken dat Europa er is en uiting te geven aan de solidariteit met de bevolking die het slachtoffer is van oorlogen. Vooral voor ouderen en invaliden heeft dat tot een hoop ellende en armoede geleid.
Zij moeten dus als eerste, maar samen met de anderen, worden geholpen. Een dergelijk plan steun ik natuurlijk van harte.
Mijnheer de Voorzitter, ik heb voor het verslag gestemd, hoewel daarin Kosovo, Servië en Montenegro niet duidelijk genoeg van elkaar worden onderscheiden.
President Kostunica liet zich onlangs in een interview graag met generaal De Gaulle vergelijken, maar generaal De Gaulle kon pas een grote rol gaan spelen nadat hij de problemen met Algerije had opgelost.
Ik denk dat Kosovo het Algerije van Servië is.
Kosovo heeft er recht op zelfstandig en in samenwerking met zijn buren over zijn toekomst te kunnen beslissen.
Wij moeten president Rugova en president Kostunica daarom de kans geven als democraten met elkaar te onderhandelen.
Daarom moeten er spoedig verkiezingen worden gehouden in Kosovo en moeten beide zijden als partners samenwerken en een oplossing voor de regio vinden.
De uitbreiding van de activiteiten van het Europees Bureau voor de wederopbouw tot het gebied van de Federale Republiek van Joegoslavië had al veel eerder moeten gebeuren. Deze had ook niet gekoppeld mogen worden aan de veranderingen in dit land.
Voor het isolement, het uitblijven van internationale hulp en de moeilijke situatie na de oorlog hebben niet Milosevic en zijn medewerkers het gelag moeten betalen, maar de burgers en vooral de minst bevoorrechte burgers.
Misschien zal men met de vereenvoudiging van de besluitvormingsprocedure, de instelling van gedecentraliseerde operationele eenheden (en niet alleen in Pristina, want Pristina is "gedistantieerd" van Joegoslavië), en de oplossing van de uit de dubbele structuur: Raad van Bestuur en Commissie voortvloeiende problemen, dichter in de buurt komen van een oplossing voor de enorme bureaucratische tekortkomingen waar het Europees Bureau voor de Wederopbouw onder gebukt gaat.
Afgezien daarvan moet men echter:
1) de financiële middelen voor dit gebied verhogen; de Europese Unie was zowel in materieel en moreel opzicht de aanstichtster tot de aangerichte verwoestingen;
2) de lokale autoriteiten een stem in het kapittel geven; zij zijn onmondig gemaakt door de bureaucratie en de verschillende Europese consultantbedrijven, en
3) samenwerkingsprogramma' s tussen de voormalige vijanden en de verschillende landen in dit gebied op poten zetten.
Ik ben verheugd over dit verslag. Hiermee wordt geprobeerd de EU-hulp aan de Federale Republiek van Joegoslavië te verbeteren door de besluitvormingsprocedures te vereenvoudigen en transparanter te maken.
Verslag-Garot (A5-0305/2000)
Mijnheer de Voorzitter, ik heb voor het verslag-Garot gestemd, ook al bevat het veel lacunes en onduidelijkheden waar de Partij van de Gepensioneerden niet achter staat.
Ik vraag de Commissie dan ook andere, nieuwe voorstellen in te dienen om de ernstige problemen in de landbouw en de veeteelt op te lossen.
We kunnen niet doorgaan de landbouwers die hulp van de Europese Unie nodig hebben - en die hulp is meer dan welkom! - op de tot nu toe gebruikelijke manier te helpen, want daarmee is alleen maar schade berokkend.
De quotaregelingen moeten absoluut worden afgeschaft; we moeten de landbouw, de visserij en de veeteelt in de Europese Unie op een andere manier helpen.
. (SV) Wij geven geen steun aan nieuwe subsidies voor de varkenshouderij en daarom stemmen wij tegen het verslag.
De Deense sociaal-democraten stemmen tegen een verslag dat de invoering van EU-steun voor varkensproducenten beoogt.
De Commissie wil een steunregeling voor varkensproducenten invoeren door de oprichting van een reguleringsfonds in de lidstaten.
Het voorstel is overbodig en schadelijk omdat daarmee steun wordt gegeven aan een sector die tot nog toe zonder steun goede resultaten boekte.
De crisis in de varkenssector heeft zichzelf dankzij de markteconomie opgelost, precies omdat er geen nutteloze en dure steunregelingen bestonden.
Met dit verslag wil het Parlement nog meer steunregelingen invoeren.
De producenten zouden 100% steun uit het fonds krijgen om hun productie in te krimpen en de EU moet de steunregelingen cofinancieren.
Wij stemmen daarom zowel tegen het voorstel van de Commissie als tegen het verslag van het Parlement.
Als het verslag over de gemeenschappelijke marktordening voor varkensvlees wordt aangenomen, komt het boven op de enorme papierberg waarin de regelgeving voor de gemeenschappelijke landbouwmarkt ligt opgeslagen.
Het is merkwaardig dat de rapporteur, die het als voorstander van de markteconomie nochtans heeft over de "cyclische schommelingen" van de markt voor varkensvlees, de "funeste gevolgen" van diezelfde markt verantwoordelijk stelt voor het "rampzalig schouwspel" in de sector.
Wij zijn tegen de markteconomie, die een even dom als gevaarlijk instrument is om de economie te reguleren, zowel de economie als geheel als de productie van varkensvlees.
We zijn het niet eens met het cynisme waarmee de rapporteur de goede oude tijd betreurt toen door "het stopzetten van de activiteiten in kleine productie-eenheden de prijs kon worden hersteld".
We zijn het nog minder eens met de manier waarop hij de faillissementen van kleine varkenshouders aanvoert om aan de Europese instellingen bijkomende financiële steun te vragen voor de grote veehouderijen.
We moeten inderdaad verhinderen dat de producenten het slachtoffer worden van cyclische schommelingen van de markt.
De enige echte producenten zijn echter degenen die werken in de veehouderijen en de veebedrijven gaande houden, dit wil zeggen kleine boeren en werknemers in de veesector. In geen geval zijn het degenen die het verslag voornamelijk wil steunen en die slechts investeren in deze sector om zich te verrijken met de subsidies van de Europese instellingen.
.
(PT) De langdurige crisis waarvan de producten van de EU het slachtoffer zijn geweest, toont aan dat wij dringend behoefte hebben aan een diepgaande hervorming van de GMO in de sector varkensvlees.
Het voorstel van de Commissie om een uitsluitend door de producenten gefinancierd facultatief reguleringsfonds in het leven te roepen is niet alleen onverenigbaar met het beginsel van financiële solidariteit van het GLB, maar draagt bovendien allerminst bij aan de oplossing van de basisproblemen waarmee de sector te kampen heeft.
In het verslag-Garot wordt getracht het Commissievoorstel op een aantal punten te verbeteren. Er wordt gestreefd naar een compromis met de Raad, met name wat de financiële deelneming aan het fonds betreft.
Wij zijn ons er evenwel van bewust dat de Commissie deze voorstellen verwerpt en dat zij in de Raad, ondanks de relatieve openheid van het Franse voorzitterschap terzake, geen meerderheid zullen vinden.
Daarom is het van fundamenteel belang dat wij blijven ijveren voor de oprichting van een verplicht fonds waaraan ook het GLB deelneemt en waarin de toegekende bedragen worden gedifferentieerd, zodat zoveel mogelijk producenten er gebruik van kunnen maken. Het is in dit verband onontbeerlijk dat het fonds vooral de kleine en middelgrote landbouwers ten goede komt.
Wat de communautaire deelneming aan het fonds betreft, dient gezegd te worden dat het in het verslag-Garot geformuleerde voorstel het standpunt van de Commissie aanzienlijk verbetert. Wij gaan er evenwel niet mee akkoord dat deze deelneming wordt gerelateerd aan een overigens in het kader van Agenda 2000 verworpen beginsel van cofinanciering van het GLB.
Ik denk dat niemand van ons zal bestrijden dat de producenten van varkensvlees uit alle lidstaten van de EU de laatste twee jaar een crisis hebben doorgemaakt die voor velen van hen rampzalige gevolgen heeft gehad.
Wij hebben geen marktordening voor varkensvlees zoals we die voor andere landbouwproducten hebben.
Daaraan willen we in principe ook niets veranderen.
Desondanks moet er worden opgetreden als in een bepaalde sector grote structurele veranderingen hebben plaatsgevonden, zoals in de sector varkensvlees is gebeurd, en de prijzen gedurende veel langere tijd dan voorheen met 30% zijn gedaald.
Niemand kan er belang bij hebben dat met name de kleinere varkenshouderijen het moeten opgeven omdat zij zulke aanhoudende rampspoed niet aankunnen.
Het is daarom gerechtvaardigd de bestaande communautaire regelingen op dit gebied te wijzigen.
Als er dan toch fondsen voor marktregulering moeten komen, kan medefinanciering door de Gemeenschap zeker worden overwogen, omdat dit niet zo zwaar op de communautaire begroting drukt als sommigen beweren.
Ik heb daarom voor het verslag gestemd.
Het voorstel van de Commissie is in wezen een erkenning van het feit dat de huidige instrumenten voor de marktordening tekortschieten.
De laatste crisis was buitengewoon ernstig en heeft zeer lang geduurd.
Zij heeft een heleboel landbouwbedrijven doen verdwijnen en talloze jonge boeren in de problemen gebracht.
De afwezigheid van een regulerend systeem zou deze ontwikkeling, die grote en geïntegreerde ondernemingen in de kaart speelt, alleen maar verscherpen.
We kunnen onmogelijk van veehouders vragen dat ze in hun eentje een extra inspanning leveren: velen van hen zijn al aangewezen op compensatiekassen.
Wij zijn van mening dat we ze moeten ondersteunen door doeltreffende instrumenten te creëren, niet alleen om crisissen op te lossen maar ook om de markten beter te beheersen, de kwaliteit te bevorderen en producten te promoten.
Momenteel is de varkensteelt nog steeds een hoofdzakelijk familiale activiteit, gebaseerd op verantwoordelijkheid.
Het is een sector die een steunpunt vormt voor het economische leven van het platteland, vaak in regio's die geen enkel alternatief bieden.
We hebben gekozen om ons in te zetten voor het behoud van een levendig en gevarieerd platteland: de instandhouding van het midden en kleinbedrijf, of het nu gaat om landbouwbedrijven, ambachtelijke of industriële bedrijven, is de steunpilaar van plattelandsbehoud.
Het voorstel voor de oprichting van een reguleringsfonds voor de varkensteelt, zoals geamendeerd, stelt de vrije markt niet ter discussie, maar maakt de bescherming mogelijk van bedrijven die beantwoorden aan het model van gezinsbedrijven.
De markt voor varkensvlees is cyclisch.
Een geringe variatie van het aanbod is genoeg om een crisissituatie te veroorzaken.
De crises duren de laatste jaren echter langer en hebben ernstige gevolgen voor met name jonge en kleine varkenshouders.
Terecht zoekt de Commissie naar oplossingen om het inkomen van varkenshouders veilig te stellen.
Helaas leidt het onderhavige voorstel van de Commissie niet tot structurele oplossingen en meent rapporteur Garot dat het opnieuw tijd is om het oude socialistische paard van sterk overheidsingrijpen van stal te halen.
Het heeft geen zin om fondsen te stichten die de gevolgen van steeds terugkerende crises verzachten.
Het risico bestaat dat een dergelijk fonds door zijn dempend karakter de periodes van de crises alleen maar langer maakt.
Verder biedt het fonds, in de vorm van cofinanciering van de lidstaten, de mogelijkheid meer of minder verkapte overheidssteun te verlenen.
Landen in de Unie die altijd gul zijn geweest met steun, kunnen hiervan gebruik maken om concurrentie te vervalsen.
Dat leidt tot toestanden waarbij George Orwell in de elf officiële talen van de Unie geciteerd wordt: "All pigs are equal but some pigs are more equal than others".
Maar zelfs als de cofinanciering uit het voorstel verwijderd wordt, is het voorgestelde fonds nog niet in staat om iets aan de frequentie en diepte van crises in de sector te doen.
Bij dalende prijzen moet de productie terug.
Dat is een natuurlijke reactie in de varkenshouderij.
Een fonds lost dan niets op als het niet bindend is én als niet alle deelnemers zich inspannen om de productie te beperken.
Om deze redenen hebben wij tegen het voorstel gestemd.
Productiebeperking is de sleutel in de crises in de varkenssector.
Ik hoop dan ook dat de Raad kritisch omgaat met dit verslag en de mening van Nederlandse varkensboeren ter harte neemt.
Deze boeren, in eerste instantie tegenstander van een inkomensfonds, menen dat als de Raad een dergelijk fonds toestaat dit moet gebeuren onder voorwaarde van productiebeperking per lidstaat.
Verslag-Morillon (A5-0297/2000)
Mijnheer de Voorzitter, ik ben kritisch als er beslissingen over de betrekkingen tussen de Europese Unie en Turkije genomen moeten worden.
Ik heb weliswaar voor gestemd, maar ik wil toch enkele punten naar voren brengen die we naar mijn mening in deze situatie altijd in gedachten moeten houden.
In de eerste plaats heeft Europa niet gevraagd om deel uit te maken van Turkije, maar is het Turkije dat een aanvraag heeft ingediend om toe te treden tot de Europese Unie. Turkije moet zich dus aanpassen en de wetgeving van de Europese Unie overnemen.
In de tweede plaats staat Turkije niet meer alleen tegenover Griekenland, maar vindt Turkije nu de hele Europese Unie tegenover zich.
Griekenland is niet meer in de gelegenheid om hier zijn eigen rechten en eigen belangen te verdedigen, maar het moet door de hele Europese Unie worden verdedigd.
Mijnheer de Voorzitter, ik heb voor gestemd en ik ben voldaan dat een amendement is aangenomen waarin de genocide op het Armeense volk wordt erkend.
Het spijt me daarentegen dat door mij ingediende amendementen, waarin ik het beginsel van het zelfbeschikkingsrecht van volkeren had onderstreept, niet zijn aangenomen.
In dit Parlement wordt zo vaak over rechten gesproken, gisteren is het Handvest aangenomen, maar wanneer het erom gaat deze rechten ook werkelijk toe te passen, niet eens in de praktijk, maar ten minste ze te onderstrepen, komt dit Parlement op een schrikbarende manier op zijn schreden terug en dat is beslist niet eervol.
Mijnheer de Voorzitter, de volkenmoord op de Armeniërs was de eerste van een serie volkenmoorden in de 20ste eeuw, die de eeuw van de genocide kan worden genoemd.
Franz Werfel heeft daarvoor met zijn "De veertig dagen van Musa Dagh" een literair gedenkteken opgericht.
Franz Werfel had joodse en Duits-Boheemse familieleden.
De joodse familieleden werden het slachtoffer van de holocaust, de Duits-Boheemse familieleden - inclusief de joden onder hen - werden na de Tweede Wereldoorlog uit Bohemen verdreven.
Daaruit blijkt hoe een catastrofe tot de volgende kan leiden.
Toen Hitler de holocaust voorbereidde, zei hij; "wie heeft het tegenwoordig nog over de Armeniërs?"
Wij moesten onze Turkse vrienden er daarom op wijzen dat onrecht ook nu niet kan worden verzwegen.
Wij willen geen zout in historische wonden wrijven, maar wij willen onrecht samen verwerken, in wiens naam dat ook is begaan.
Ondanks alle tekortkomingen is het verslag van de heer Morillon veel beter dan het voorstel van de Commissie voor het partnerschap tussen de Europese Unie en Turkije.
Het is een goede zaak dat in het verslag wordt verwezen naar de zaak-Loizidou en de uitspraak van het Europees Hof van de Rechten van de Mens in Straatsburg.
Wij zijn eveneens ingenomen met de verwijzing naar de Armeense kwestie, ofschoon deze niet volstaat. Men had in duidelijke bewoordingen van Turkije moeten eisen dat het de volkerenmoord op de Armeniërs erkent, maar misschien kan men dit nog rechtzetten door middel van de amendementen.
Het is tevens een goede zaak dat wordt verwezen naar de kwestie van de Koerden en de minderheden. In het voorstel van de Commissie over het partnerschap wordt daarover immers in alle talen gezwegen.
Daar waar het verslag van de heer Morillon echter sterk te kort schiet is in de behandeling van de betrekkingen tussen Griekenland en Turkije.
Het Europees Parlement zou de Turkse regering duidelijk moeten maken dat als zij heel de weg naar Europa wil afleggen, zij een eind moet maken aan de betwisting van de grenzen tussen de lidstaten van de Europese Unie en haar geschillen moet voorleggen aan het Internationaal Hof van Justitie in Den Haag.
Dat is ook in het belang van het Turkse volk dat graag op vreedzame wijze met zijn buren samenwoont.
Aanneming van de resolutie betekent steun aan een stap vooruit in vergelijking met het Commissievoorstel. Aanneming betekent echter geenszins dat wij het volledig met de Commissie eens zijn.
Het is een prima zaak dat het Europees Parlement zich uitspreekt over de vorderingen van Turkije op de weg naar toetreding, met name als het gaat om de eerbiediging van de mensenrechten.
Aangezien Zweden niet bereid is deel te nemen aan een gezamenlijke militaire defensie, maar wel aan civiele crisisbeheersing, kunnen we paragraaf 15 volgens welke "het parlement verheugd is dat Turkije aldus wil meewerken om bij te dragen aan de verbetering van de Europese capaciteit in het kader van het Europees veiligheids- en defensiebeleid" niet onderschrijven.
Het verslag-Morillon over de toetreding van Turkije tot de Europese Unie wil vooral de Turkse regering eraan herinneren dat zij de Turkse markt nog vollediger moet openstellen voor het Europees kapitaal, en wel door over te gaan tot "structurele hervormingen", zoals "de ontmanteling van overheidssubsidies, de herziening van de pensioenregeling en de versnelling van de privatiseringen". Met andere woorden, door de middelen voor het sociaal beleid terug te schroeven en de levensomstandigheden van de armste lagen van de bevolking te laten verslechteren.
Op het gebied van de mensenrechten beperkt het verslag zich ertoe "de Turkse regering aan te moedigen", "te verzoeken" om beter te doen, zonder dat de Europese landen ooit met maatregelen dreigen, al was het maar de stopzetting van wapenleveringen.
Noch de rapporteur, noch de Europese regeringen achter hem, willen de militairen, die in werkelijkheid Turkije regeren en een deel van het land onderwerpen aan de noodtoestand, voor het hoofd stoten.
De Europese regeringen willen de Turkse reactionaire partijen, die weigeren de doodstraf af te schaffen en de mensenrechten van vrouwen met voeten treden, niet tegen zich in het harnas jagen, net zomin als de Turkse autoriteiten, die vandaag de Koerden onderdrukken na eerst de Armeniërs te hebben uitgeroeid.
Wie enkel oog heeft voor vrij verkeer van kapitaal en goederen, en niet voor mensenlevens en mensenrechten, moet maar voor dit verslag stemmen.
Wij hebben tegengestemd.
Geachte collega's, dit is niet het moment om wonden uit het verleden, die nog lang niet geheeld zijn, open te rijten.
Het is niet het moment om voorvaderlijke haatgevoelens aan te wakkeren of aan te sporen tot onverdraagzaamheid, zoals ik hier en daar heb horen doen in dit Parlement.
De inzet is niet eens de erkenning van de genocide op het Armeense volk, aangezien ons Parlement zich in het verleden reeds over deze kwestie heeft kunnen uitspreken, met name in zijn resolutie van juni 1987.
Wat de Europese afgevaardigden in 1987 hebben gevraagd aan Turkije, is de moed om de ogen te openen voor zijn verleden, teneinde naar de toekomst te kunnen kijken.
De historische waarheid is een garantie voor de democratie en kan of mag niet ondergeschikt worden gemaakt aan particuliere, financiële of economische belangen, of het nu gaat om individuen, regeringen of staten.
Over de waarheid en het geheugen wordt niet onderhandeld.
Het volstaat te herinneren wat er gebeurd is met Duitsland, dat de Shoah heeft erkend en na de Tweede Wereldoorlog een groot democratisch land is geworden.
Dat wensen wij vandaag opnieuw en daarom eisen we dat in het verslag-Morillon verwezen wordt naar de volkenmoord.
De erkenning van de volkenmoord moet een aansporing zijn voor de nieuwe Armeense en Turkse generaties om met elkaar in dialoog te treden.
De hele Armeense gemeenschap en de kinderen van de Armeniërs die in het begin van de eeuw naar onze landen zijn geëmigreerd, verwachten vandaag een daad van rechtvaardigheid.
Ze willen hun voorvaderen die het slachtoffer zijn geworden van de genocide een "morele begrafenis" geven.
Nu de laatste getuigen van de Armeense ballingschap, de laatste overlevenden van de bloedbaden langzaam uitsterven, is het des te meer onze taak, nee, onze plicht om de herinnering aan de Armeense volkerenmoord levendig te houden.
Maar naast de plicht tegenover het collectieve geheugen, die men iedere democratie moet opleggen en waarvan de Europeanen weten hoe moeilijk en pijnlijk dit is, zo moeilijk dat sommige Europese landen er nog niet helemaal klaar mee zijn, is het van belang dat dergelijke barbaarse handelingen, die het universele bewustzijn schokken en waarbij mensenlevens worden vernietigd om etnische, religieuze of culturele redenen, zich nooit meer voordoen.
Dit is de boodschap die Europa moet uitdragen.
Op de Europese Raad van Helsinki in december 1999 heeft de Europese Unie besloten om Turkije de status van kandidaat-lidstaat van de Europese Unie toe te kennen en voorts een toetredingspartnerschap en één enkel financieel kader in te voeren om de kandidatuur van Turkije te ondersteunen, zodat het vooruitgang kan boeken in overeenstemming met de criteria van Kopenhagen.
Het spreekt vanzelf dat de toetredingsonderhandelingen niet van start kunnen gaan zolang Turkije niet aan deze criteria voldoet, en daaraan moeten we blijven herinneren.
Het is dus duidelijk dat de voortgangsverslagen van de Europese Commissie heel belangrijk zijn.
We discussiëren vandaag over het voortgangsverslag van 1999.
Net als de rapporteur moeten we toegeven dat Turkije op bepaalde terreinen vooruitgang heeft geboekt en dat er goede signalen zijn.
Ik denk in de eerste plaats aan de heropening van de politieke dialoog in de Associatieraad, die op 11 april 2000 na drie jaar onderbreking is bijeengekomen, alsook de oprichting van acht subcomités die belast zijn met de vaststelling van de prioriteiten bij de overname van het acquis communautaire; voorts de ondertekening door Turkije, op 15 augustus en 8 september 2000, van vier belangrijke verdragen van de Verenigde Naties die respectievelijk betrekking hebben op politieke, burgerlijke, sociale en culturele rechten en die zo snel mogelijk moeten worden geratificeerd om de mensenrechten en het democratisch pluralisme in Turkije te waarborgen; de aanneming door de Turkse ministerraad van het verslag dat is ingediend door de Turkse coördinerende hoge raad voor de mensenrechten en dat zal dienen als "referentie- en werkdocument" voor de verdere werkzaamheden, al moeten er nog concrete maatregelen ter bescherming van de rechten van minderheden in worden opgenomen; tenslotte, de aanneming van een wet die betrekking heeft op de opschorting van vervolgingen en straffen tegen pers- en mediamisdrijven.
Op veel terreinen zijn de vorderingen echter ontoereikend, als er al sprake is van vorderingen.
Ik denk bijvoorbeeld aan het uitblijven van een wet inzake de afschaffing van de doodstraf, de kwestie Cyprus en de bezetting door het Turkse leger van een derde van het eiland Cyprus, alsook het probleem van de rechten van etnische minderheden, zoals de Koerden of de Armeniërs.
In dat verband heb ik mijn steun gegeven aan een amendement dat in het verslag een verwijzing wil laten opnemen naar de genocide op het Armeense volk. Het is belangrijk dat dit historische feit wordt erkend.
Ik verzoek de Turkse autoriteiten hetzelfde te doen: dat zou een grote stap betekenen in de richting van de democratische ontwikkeling van het land!
Als Turkije toetredingsonderhandelingen wil voeren, moet het eerst nog heel grote inspanningen leveren.
Als het wil toetreden tot de Unie, moet het alle waarden overnemen die de essentie van Europa uitmaken.
En misschien zal men opnieuw de vraag moeten stellen of Turkije echt zin heeft om lid te worden van de Europese Unie, of dat het misschien liever met andere landen van het Midden-Oosten een geïntegreerd "geheel" vormt, dat nauw verbonden is met de Europese Unie op het gebied van handel en economie, van veiligheid en stabiliteit, alsook op het vlak van de mensenrechten en de democratische regels.
Dit is uiteraard een heel ander debat dan dat van vandaag, maar vanwege het belang dat ik hecht aan Turkije, wilde ik het vandaag toch nog eens zeggen.
Samen met mijn collega' s heb ik tegen dit amendement gestemd omdat Leyla Zana zelf beweert niet aan te dringen op een speciale behandeling of op snelle vrijlating uit de gevangenis.
Zij wil dat het strafrecht wordt gewijzigd, en dat willen wij ook.
Bovendien zijn wij van mening dat niet alleen de Koerdische gevangenen, maar alle politieke gevangenen moeten worden vrijgelaten.
Ik heb voor de ontwerpresolutie gestemd.
Het verheugt me dat het Europees Parlement zich openlijk heeft uitgesproken voor een oproep tot de Turkse regering en de Nationale Turkse Assemblee om de volkerenmoord op de Armeense minderheid, die heeft plaatsgevonden voor de totstandkoming van een moderne staat in Turkije, openlijk te erkennen.
Sinds 1987 heeft ons Parlement zich ingezet voor de erkenning van de genocide, en de aanneming van dit amendement laat zien dat het Parlement dit debat coherent benadert.
Deze resolutie geeft echter geen antwoord op een belangrijke vraag: welke grenzen willen wij nu echt voor de Europese Unie?
Misschien komt er een moment waarop de Europese Unie zich verder naar het oosten uitbreidt door toetreding van de Oekraïne en Rusland.
Dan ligt het voor de hand om óók Turkije die kans te geven.
Dat moment is ver weg.
Het huidige Turkije is een autoritaire staat met militaire overmacht, politieke gevangenen, censuur, partijverboden, grensconflicten en een kiesstelsel dat minderheden uitsluit.
Uit de massamoord van tachtig jaar geleden op de opstandige Armeniërs zijn nog steeds niet de juiste lessen getrokken.
Dat is een van de redenen waarom men het normaal vindt dat nu nog steeds een andere nationale minderheid van haar rechten wordt beroofd.
De Koerden worden verplaatst, gebombardeerd en onderdrukt, terwijl hun taal is uitgesloten van gebruik in bestuur, onderwijs en media.
Turkije moet eerst leren uit de geschiedenis van Griekenland, Servië, Bulgarije, Albanië, Syrië, Irak en Jemen.
Die landen behoorden vroeger tot het Turkse grondgebied en herhaaldelijk werden daar opstanden gewelddadig onderdrukt.
Omdat de bevolking niet meer wordt gehinderd in de uitoefening van haar zelfbeschikkingsrecht is daar nu vrede mogelijk.
Ik heb niet de illusie dat de wijze waarop Turkije bestuurd wordt, zal veranderen door dit land onder soepele voorwaarden het lidmaatschap van de EU in het vooruitzicht te stellen.
De noodzakelijke verandering kan niet van buitenaf worden gekocht bij de regeerders, maar moet van binnenuit komen.
Turkije moet zo snel mogelijk deel gaan uitmaken van de Europese Unie.
Dat zal niet alleen een gunstige invloed hebben op de strijd tegen het fundamentalisme en het vredesproces, maar ook op de ontwikkeling en het evenwicht tussen de landen in Noord- en Zuid-Europa.
Helaas zijn veel conflicten over de Koerdische en Armeense gemeenschap en over de eerbiediging van de burgerrechten nog niet opgelost, hoewel er op dit terrein veel vorderingen zijn gemaakt.
De waardigheid van volkeren en de eerbiediging van tradities zijn fundamentele beginselen van de Unie. De Unie kan niet alleen maar beginselverklaringen afleggen over de Koerden en de Armeniërs.
Ze moet vaker het initiatief nemen en de toetreding van Turkije opvatten als een noodzakelijke geopolitieke strategie.
Daarom hebben we de Turkse regering opnieuw verzocht haar verantwoordelijkheid voor de uitroeiing van het Armeense volk officieel te erkennen.
Een dergelijke verklaring is een morele en historische verplichting en is een onmisbare stap voor toetreding tot de Unie.
De afgevaardigden van de Nationale Alliantie, die zich in het verleden al voor de toetreding van Turkije tot de Unie hadden uitgesproken, zullen zich daarom vandaag onthouden van stemming, als signaal aan de Turkse regering en het Turkse volk dat zij snel een oplossing moeten zoeken voor deze problemen.
We worden geconfronteerd met een verschrikkelijk gevaar: de vergetelheid.
We mogen de gruwelen van de geschiedenis niet vergeten, als we niet willen dat ze opnieuw gebeuren.
De genocide op het Armeense volk is een van die gruwelen, en een dergelijk leed kan niet verzacht worden als het niet wordt erkend.
De erkenning van de Armeense genocide is een erkenning van de menselijke waardigheid.
De deportatie van het hele Armeense volk naar de woestijnen van Mesopotamië, het binnen de 24 uur deporteren van de Armeniërs uit Oost-Anatolië, de executie van gezonde mannen, de achtervolging van vrouwen, kinderen en bejaarden die honderden kilometers te voet moesten afleggen, zonder verzorging, zonder eten, en onderweg werden beroofd, verkracht en vermoord, de deportatie van Armeniërs uit Cilicië en West-Anatolië in 1915, de moord op 600 Armeense notabelen in Constantinopel, de uitroeiing van meer dan een miljoen Armeniërs in iets meer dan een jaar, dit wil zeggen bijna de helft van de Armeense bevolking in Turkije: dat kunnen we niet vergeten.
Uit alle getuigenissen komt dezelfde lijdensweg van de Armeense bevolking naar voren.
Ik herinner aan de resolutie van 1987 waarin Turkije werd gevraagd de Armeense genocide te erkennen als voorwaarde voor toetreding tot de Europese Unie.
Ik heb voor de amendementen gestemd die vandaag deze erkenning eisen om het herinneringsproces voort te zetten en het leed van een volk te erkennen.
Turkije zal sterker voor de internationale gemeenschap verschijnen wanneer het aanvaardt zich over zijn verleden te buigen.
Wat het verslag-Morillon ons laat zien, is domweg het feit dat we nog steeds de kwalijke gevolgen ondervinden van de absurde beslissing op de Europese Top van Helsinki om Turkije, op gelijke voet met Polen, te beschouwen als een volwaardig Europees land dat voorbestemd is om toe te treden tot de Europese Unie, met alle praktische gevolgen die daaraan verbonden zijn (pretoetredingsstrategie, enzovoort).
Ik citeer nogmaals letterlijk de tekst van de conclusies van het voorzitterschap, op paragraaf 12: "Turkije is een kandidaat-lidstaat die voorbestemd is om tot de Unie toe te treden op basis van dezelfde criteria als die welke voor de andere kandidaat-lidstaten gelden."
Iedereen weet dat deze beslissing uitermate hypocriet is.
Hoe dan ook, het raderwerk dat men in gang heeft gezet, doet zijn werk en zal zijn logica blijven opleggen totdat de situatie dermate onhoudbaar wordt dat zij onvermijdelijk uitmondt in een diepe en ernstige crisis van onze betrekkingen met Turkije.
Maar, zullen sommigen zeggen, ondertussen kunnen we zo lang mogelijk van het moment genieten, de voorwaarden vermenigvuldigen en de criteria van Kopenhagen oneindig uitbreiden om het ogenblik uit te stellen waarop we met Turkije zullen moeten onderhandelen over het vrij verkeer van werknemers.
Dergelijke bijbedoelingen zijn zowel Europa als Turkije onwaardig.
Wij zijn het aan de grote Turkse natie en het grote Turkse volk verplicht om ze op een eerlijke en respectvolle manier te behandelen en niet met gespleten tong te spreken, wat alleen maar leidt tot bittere teleurstellingen en onaanvaardbare vernederingen.
Het is helemaal niet de bedoeling om Turkije ver van Europa te houden, zoals Cohn-Bendit beweert.
Het gaat alleen maar om de vaststelling dat door zijn ligging en geschiedenis het huidige Turkije geen Europees land is.
In plaats van de realiteit te verwerpen, gaat het juist om een absoluut respect voor de waardigheid van het Turkse volk, door het niet een bepaald gedrag op te leggen en samen te streven naar nauwere samenwerking.
De dubbelzinnigheid van het pretoetredingsproces verhindert de ontwikkeling van een echte samenwerking tussen Turkije en Europa op basis van gezonde en heldere principes, terwijl er toch een belangrijk gemeenschappelijk belang bestaat om samen te werken met Turkije dat door zijn enorme invloed en gewicht, door de bevoorrechte banden die het inmiddels heeft met de Turkssprekende landen van Centraal-Azië, een machtige stabiliserende factor is in een regio die daar grote behoefte aan heeft.
Namens de Labourleden in het Europees Parlement spreek ik mijn voldoening uit over het verslag van de heer Morillon.
Volgens ons moet Turkije net zo behandeld worden als elk ander kandidaat-land.
Ofschoon er geen twijfel over bestaat dat Turkije nog niet voldoet aan de criteria van Kopenhagen, moeten wij met hem samenwerken opdat dit doel kan worden bereikt. Dat hebben wij ook met alle andere kandidaat-landen gedaan.
Wij kunnen niet telkens nieuwe obstakels opwerpen op zijn weg.
Daarom ook hebben wij ons verzet tegen het amendement inzake de genocide op de Armeniërs.
Die gebeurtenis dateert uit de tijd van het Ottomaanse rijk.
Voor zover ik mij kan herinneren is geen enkele gebeurtenis tijdens de British Empire ooit een obstakel geweest voor de toetreding van het Verenigd Koninkrijk.
Consequent en eerlijk optreden moet het merkteken zijn van onze omgang met onverschillig welk kandidaat-land.
Verslag-Jové Peres (A5-0275/2000)
Ze maken zich veel zorgen over de gekkekoeiencrisis en weten van dit verslag van de heer Jové Peres waarin hij terecht opmerkt dat we niet kunnen controleren hoeveel vissersboten in een bepaald gebied vissen en hoeveel in een ander. Daarom hebben ze mij verzocht de Commissie erop attent te maken dat het een goed idee zou zijn deze vissersboten met een satellietcontrolesysteem uit te rusten.
Veel auto' s hebben een dergelijk systeem.
De Unie kan zo bijhouden hoeveel vissersboten in een bepaald deel van de zee actief zijn en hoeveel in een ander en voorkomen dat er te veel wordt gevist. Ook vissen willen namelijk graag een rustig leven leiden en hun pensioen halen.
Wij hebben tegen het verslag-Jové Peres gestemd over de deelname van de Europese Gemeenschap aan regionale visserijorganisaties, omdat het verslag pleit voor een overdracht van nationale soevereiniteit die volstrekt contraproductief zou zijn.
Sinds verscheidene jaren heb ik als lid van de delegatie voor de betrekkingen met Canada kunnen zien hoe zo'n regionale organisatie functioneert. Het gaat meer bepaald om de NAFO (Visserijorganisatie voor het Noordwestelijke deel van de Atlantische Oceaan), waaraan alle landen van deze regio deelnemen, zoals Canada en alle landen die in dit gebied gebruikmaken van traditionele visserijzones, waaronder Frankrijk, Spanje en nog een paar andere Europese landen.
Iedere lidstaat beschikt in principe over één stem in het besluitvormingsproces.
Sinds de Europese landen echter besloten hebben om dit vraagstuk te communautariseren en zich enkel te laten vertegenwoordigen door de Commissie, beschikken ze samen nog slechts over één stem.
Dus is het eerste resultaat van de vereniging van onze krachten dat we van zes stemmen zijn teruggevallen tot één.
Tezamen hebben de Europese landen dus evenveel stemmen als bijvoorbeeld Cuba.
Deze situatie baart de federalisten geen enkele zorg. Zij gaan ervan uit dat wij sterker zijn wanneer de Commissie met één stem spreekt.
Jammer genoeg gaat het hier om "één stem" in alle betekenissen van het woord.
Bovendien wordt onze positie vaak verzwakt door interne mechanismen, met name onze gebondenheid aan een vooraf overeengekomen kleinste gemene deler.
Over het geheel genomen worden onze belangen geschaad. Ze worden niet met voldoende kracht verdedigd en de rol van de Commissie bestaat er voornamelijk in dat zij als een politieagent waakt over de naleving door de lidstaten van de bindende beslissingen die, soms tegen hun wil, in de betreffende regionale organisatie zijn genomen.
Het verslag-Jové Peres wil deze situatie niet alleen systematisch uitbreiden tot alle bestaande en nog op te richten regionale organisaties, maar nog versterken door een einde te maken aan de gewoonte van de Commissie om een beroep te doen op de steun van deskundigen uit de verschillende lidstaten.
Volgens het verslag moet de Commissie voor die taken personeel aanwerven en overeenkomstige kredieten toegewezen krijgen.
Wij kunnen geen enkele van deze beleidskeuzes accepteren.
We zijn van mening dat het huidige systeem van vertegenwoordiging door de Commissie ons niet sterker maar zwakker maakt, en we verlangen dat iedere Europese staat volledig vertegenwoordigd blijft in de regionale visserijorganisaties, al is het natuurlijk wenselijk dat de lidstaten hun posities onderling coördineren.
Ofschoon het verslag van de heer Jové Peres zogenaamd een visserijverslag is, gaat hier volgens mij een veel sinistere zaak achter schuil.
Hierin komt bijvoorbeeld de volgende passage voor: "...de ontwikkeling van een echt visserijbeleid vereist dat de bevoegdheden voor het uitoefenen van toezicht op de visserijactiviteiten aan de Commissie worden toegekend" .
Dan volgt de opmerking: "door een gebrek aan geschikte menselijke en materiele hulpmiddelen worden bevoegdheden van de Commissie overgedragen aan de lidstaten..." , waarmee men wil zeggen dat deze situatie niet tot in het oneindige kan doorgaan.
Het antwoord van de rapporteur hierop is dat de Gemeenschap daadwerkelijk de middelen moet krijgen om rechtstreekse controle uit te oefenen op het toezicht op de visserij.
Daar komt de aap dus uit de mouw! De Europese Unie wil gewoon steeds meer bevoegdheden naar zich toetrekken, totdat zij een almachtige superstaat is geworden.
Zij zal pas tevreden zijn als haar eigen vloot met kanonneerboten en de vlag met de vijftien sterren toeziet op de eerbiediging van haar visserijbeleid.
Mijn partij kan geen steun geven aan dit verslag.
De Europese visserij wordt in deze periode geconfronteerd met een reeks uitdagingen als gevolg van de gegroeide concurrentie door de mondialisering van de markt voor visproducten.
Bovendien groeit de noodzaak om het mariene milieu te beschermen en de visbestanden verstandig te beheren.
Daarom moet de internationale samenwerking worden verbeterd en de Gemeenschap actiever meewerken aan regelgeving voor het beheer van de visbestanden.
Het belangrijkste middel om te komen tot een nauwere samenwerking zijn de regionale visserijorganisaties (RVO' s). Zij spelen een sleutelrol op het internationale toneel, maar hebben niet voldoende personeel voor een adequate vertegenwoordiging van de Gemeenschap.
De RVO' s zijn dankzij hun regionale opzet bijzonder geschikt om de doelstellingen te verwezenlijken, maar ze zijn met name belangrijk voor een verstandig beheer van de visbestanden waarbij de specifieke kenmerken van de visgebieden in acht worden genomen.
De RVO' s spelen een belangrijke rol in het toekomstige gemeenschappelijke visserijbeleid. Daarom, en vanwege de verschillende organisatieniveaus, bevoegdheden en ontwikkeling van elk van hen, moet de Gemeenschap zich aanpassen aan hun kenmerken en haar rol binnen de dertig bestaande RVO' s harmoniseren, zodat hun aanbevelingen sneller in het Gemeenschapsrecht kunnen worden opgenomen.
Zonder te willen terugkomen op de voortreffelijke argumentatie van mijn vriend Gallagher over de tekst die in stemming is gebracht, zou ik het debat willen uitbreiden tot alle gevallen waarin onze landen vertegenwoordigd worden door de Commissie bij internationale onderhandelingen.
Wat ik ga zeggen heeft uiteraard betrekking op het onderwerp dat ons vandaag bezighoudt, de vertegenwoordiging van de Europese Gemeenschap in regionale visserijorganisaties, maar is evengoed van toepassing op de onderhandelingen die bijvoorbeeld worden gevoerd in het kader van de Wereldhandelsorganisatie.
Als de Commissie de macht heeft om de Gemeenschap te vertegenwoordigen en te onderhandelen in een internationale organisatie, komt dit omdat zij daarvoor een mandaat heeft gekregen van de Raad.
Derhalve is het noodzakelijk dat de duur en de inhoud van dit mandaat duidelijk omschreven zijn en de Raad nauwlettend toeziet op de uitvoering ervan.
Bij een aantal onderwerpen, met name de visserij in sommige delen van de wereld, zijn de belangen van de lidstaten heel verschillend.
Sommige lidstaten hebben helemaal niets te maken met bepaalde visserijgebieden.
Het is dus absoluut noodzakelijk dat lidstaten die wel direct betrokken zijn hun belangen kunnen verdedigen door zelf aanwezig te zijn bij de onderhandelingen. De Commissie kan ze op nuttige manier bijstaan door technische steun te verlenen.
Als uitsluitend de Europese belangen worden vertegenwoordigd, door een Commissie die alle macht naar zich toe trekt, zal de invloed en het gewicht van Europa in deze organisaties alleen maar verzwakken.
Europa zou in feite nog slechts over één zetel beschikken en slechts één positie verdedigen: die van de kleinste gemene deler, vastgesteld op basis van een groep lidstaten die heel verschillende belangen hebben.
Wat we dus niet moeten doen, is toegeven aan de heerszucht van de Commissie en de positie van Europa verzwakken, wat volkomen zou indruisen tegen een juiste toepassing van het subsidiariteitsbeginsel.
Integendeel, bij alle internationale onderhandelingen waar de Europese Unie partij is, moet de rol van de Commissie zorgvuldig worden geherdefinieerd. Zij mag onder geen beding een vervangende rol spelen, maar dient de betrokken lidstaten bij te staan door een ondersteunende en coördinerende taak te vervullen.
Ik ben er niet helemaal zeker van dat dit de weg is die de Top van Nice wil volgen, maar de lidstaten hebben nog de tijd om tot bezinning te komen.
Hiermee zijn wij het einde van de stemming gekomen.
Ik dank degenen die tot het einde zijn gebleven!
(De vergadering wordt om 13.27 uur onderbroken en om 15.00 uur hervat)
Verbranding van afval
Aan de orde is het verslag (A5-0321/2000) van de heer Blokland over de door het bemiddelingscomité goedgekeurde gemeenschappelijke ontwerptekst van de richtlijn van het Europees Parlement en de Raad betreffende de verbranding van afval (C5-0371/2000 - 1998/0089 (COD)).
Voorzitter, toen ik drie jaar geleden werd benoemd tot rapporteur voor de wijziging van een richtlijn betreffende de verbranding van gevaarlijke afvalstoffen, kon ik niet vermoeden wat daar uit zou voortkomen.
Een klein onderwerpje werd uiteindelijk een omvangrijk werkstuk door de samenvoeging in één richtlijn van gevaarlijke en niet-gevaarlijke afvalstoffen.
Mijn suggestie tot samenvoeging werd gesteund door de toenmalige Raadsvoorzitter Trittin en door de Europese Commissie zodat het besluit van het Parlement om drie richtlijnen samen te voegen niet op veel verzet stuitte.
Met deze samenvoeging werd de communautaire wetgeving gestroomlijnd.
Minder succesvol verliep het met het merendeel van de amendementen van het Europees Parlement uit de eerste lezing, die niet door de Raad werden aanvaard.
Een sober Europees Parlement beperkte zich in tweede lezing tot het aannemen van zestien amendementen.
Al snel bleek dat bemiddeling nodig was omdat de Raad niet van zins bleek deze amendementen te aanvaarden.
Teneinde een kostbare en veeleisende officiële conciliatie te voorkomen zijn informele onderhandelingen geopend om te bezien of een compromis kon worden bereikt.
De bereidheid van het Europees Parlement om de procedure te bespoedigen vergde wel flexibiliteit van de Raad.
Daar lag een knelpunt vanwege de uiteenlopende posities.
Uiteindelijk is er na harde onderhandelingen een eindresultaat bereikt dat het waard is te verdedigen.
Als rapporteur doe ik dat met volle overtuiging.
De hele periode heb ik goed kunnen samenwerken met de vertegenwoordigers van de Raad en met de Europese Commissie en wist ik mij gesteund door de Milieucommissie en haar secretariaat.
Daarvoor wil ik eenieder hartelijk danken.
Ik wil nog één keer een drietal redenen noemen waarom de richtlijn afvalverbranding zo belangrijk is.
Ten eerste, de dioxine-uitstoot maar ook de uitstoot van andere gevaarlijke stoffen wordt drastisch gereduceerd.
Ten tweede, er komt een veel betere toegang tot informatie over verbrandingsinstallaties voor het publiek.
Ten derde, er komt een aanzienlijk minder ongelijke behandeling van verbrandingsinstallaties en installaties voor meeverbranding van afval zoals cementovens.
Maar al ben ik dan positief over het eindresultaat van deze richtlijn, dat kan niet verhelen dat verbranding van afval een noodoplossing is.
We zijn er dan immers niet in geslaagd afval te voorkomen en hergebruik is ons ook niet gelukt.
Gelukkig is er sprake van technologische vooruitgang. Die moet met name ingezet worden voor duurzaamheid.
Ik noem een voorbeeld: PVC omvat 0,7% van de totale hoeveelheid verbrand afval.
Volgens het Groenboek van de Europese Commissie levert het verbranden van PVC afval een aantal problemen op.
We moeten niet aarzelen die problemen grondig aan te pakken.
Duurzame technologie kan ons daarbij helpen.
Tenslotte, ik verwacht dat we over een paar jaar de afvalverbrandingsrichtlijn verder zullen kunnen aanscherpen in nauw overleg met het bedrijfsleven.
De omwonende burgers zullen ons er dankbaar voor zijn.
Mijnheer de Voorzitter, ik ben het met de rapporteur, de heer Blokland, in ieder geval over één ding eens: verbranding is misschien een belangrijke vervuilingsbron, maar vandaag zijn verbrandingsinstallaties nog steeds noodzakelijk, daar slechts een zeer laag percentage van het afval gerecycleerd wordt.
Dit vraagstuk doet zich thans des te acuter voor in het licht van de huidige problemen met diermeel dat vernietigd zal moeten worden en waarover wij later in de namiddag nog zullen moeten praten.
Dit voorstel, dat drie richtlijnen betreffende de verbranding van afval wil vervangen, heeft tot doel de kwaliteit van de lucht, het water, de grond en de menselijke gezondheid te verbeteren, door de uitstoot van vervuilende stoffen ten gevolge van verbranding en meeverbranding te verminderen, met name van dioxine, furan en zware metalen.
Voorts maakt dit voorstel de integratie in het beleid mogelijk van de technische vorderingen die sinds de jaren negentig zijn gerealiseerd.
Het resultaat van de bemiddelingsprocedure is dus over het geheel genomen heel tevredenstellend.
De grenswaarden voor de emissie van verbrandingsinstallaties en installaties voor meeverbranding zijn dichter bij elkaar gebracht, ofschoon rekening is gehouden met de technische verschillen tussen deze twee activiteiten.
Ik ben het altijd eens geweest met de gemeenschappelijke benadering om deze twee systemen niet als concurrenten te zien maar als complementaire methodes.
Beide zijn onmisbaar geworden.
Overigens kunnen we de samenvoeging van deze twee methodes voor de verbranding van gevaarlijke en niet-gevaarlijke afvalstoffen alleen maar betreuren. Dit heeft het debat uitermate bemoeilijkt, en ik heb hier altijd tegen geprotesteerd.
De werkmethode lijkt me niet de goede te zijn; het lijkt me niet wenselijk dat we bij dergelijke onderwerpen op deze manier te werk gaan.
Desalniettemin is deze derde lezing tevredenstellend, omdat zij de voorwaarden voor het verlenen van exploitatievergunningen verscherpt.
Onze fractie, die verwarring tussen gevaarlijke en niet-gevaarlijke afvalstoffen wilde vermijden, constateert dat de huidige tekst duidelijk voorziet in verschillende procedures voor de opname en behandeling van afval.
Ze zijn namelijk aangepast aan het type afval dat verwerkt moet worden en voorzien in bijkomende voorzorgsmaatregelen voor gevaarlijk afval.
Ik eindig, mijnheer de Voorzitter, met te zeggen dat de PPE-DE-Fractie tevreden is met het werk dat tijdens deze derde lezing is verricht.
Mijnheer de Voorzitter, om te beginnen verdienen de heer Blokland, de Commissie en de Raad onze dank voor hun samenwerking betreffende deze richtlijn.
Wij weten allemaal dat de samenvoeging van alle voorschriften inzake afvalverbranding een lang en moeizaam proces was, zowel wat betreft gevaarlijk als niet-gevaarlijk afval.
Ik wil graag drie belangrijke doelstellingen die we met deze richtlijn kunnen bereiken, naar voren brengen.
Eerst en vooral is nu een belangrijke stap gezet om de uitstoot van gevaarlijke en verontreinigende stoffen bij verbranding te verminderen. Het gaat om stoffen die zeer schadelijk zijn voor de menselijke gezondheid en het milieu.
In de richtlijn worden normen vastgesteld voor installaties alsook emissiegrenswaarden voor zware metalen, dioxine en andere stoffen.
Dat het niet louter meer om uitstoot in de lucht gaat, maar ook om lozing in water en aarde is een nieuw, vermeldenswaardig element.
Het tweede punt dat ik wil aanhalen, is dat de burgers nu beter voorgelicht worden over de emissies van verbrandingsinstallaties met de invoering van verplichte jaarlijkse rapporten.
De heer Blokland had het hier ook over en ik vind dit een belangrijk resultaat.
De burgers hebben recht op informatie over dergelijke dingen.
Tot slot hoop ik dat we met de vaststelling van gemeenschappelijke normen, waaraan iedereen zich dient te houden, het zogenaamd afvaltoerisme kunnen bestrijden.
Het zal economisch gezien niet meer zo aantrekkelijk zijn om afval naar andere plaatsen in de Unie te brengen, waar de voorschriften inzake afvalverwijdering soepeler zijn.
Zoals de heer Blokland reeds opmerkte, is verbranding verre van de meest ideale manier van afvalverwerking.
Het is zaak verder te investeren in betere productiemethodes, hergebruik en recyclage.
Deze methodes dienen de voorkeur te krijgen boven verbranding.
Het is echter een goede zaak dat wij de regels voor afvalverbranding nu verscherpt hebben.
Ik denk dat dit een belangrijke bijdrage voor het milieu zal zijn.
Mijnheer de Voorzitter, ook ik wil de heer Blokland bedanken voor het voorbereiden van deze belangrijke zaak.
De opstelling van de richtlijn was een moeilijk proces omdat de omstandigheden en praktijken in de lidstaten verschillen, hetgeen van invloed is op talrijke belangengroepen.
Wij hebben nu als eindresultaat een redelijk evenwichtig voorstel dat strikte grenzen stelt aan de verbranding van zowel gevaarlijk als niet-gevaarlijk afval, de toestand van het milieu verbetert en gebruik van afval bij de productie van elektriciteit en warmte mogelijk maakt.
Een van de moeilijkste zaken was het definiëren van de zogeheten meeverbranding.
In sommige landen is het ook voor het milieu het beste als men zorgvuldig gescheiden, brandbaar afval kan verbranden in kleine gemeentelijke installaties die elektriciteit en warmte produceren.
Bij de eerste ontwerpen voor die installaties werden onnodige, technisch dure en gedeeltelijk onmogelijke metingen geëist.
Tijdens de lezing is het voorstel beter geworden.
Het is ook van belang dat de industrie voor haar eigen productie nog steeds niet-gevaarlijk afval kan benutten.
Het probleem was naar mijn mening ook dat in de richtlijn te sterk wordt ingegaan op kleine technische details waarover ook deskundigen het moeilijk eens kunnen worden.
Het Parlement moet zich naar mijn mening beperken tot het vastleggen van de hoofdlijnen, zodat de lidstaten rekening kunnen houden met de verschillende omstandigheden en door kunnen gaan met de voor het milieu beste praktijken.
De afvalverbrandingsrichtlijn verhoogt de kosten van de verbranding van afval, maar vermindert de schadelijke uitstoot en verbetert de toestand van het milieu.
De lezing in het Parlement leverde een redelijk evenwichtig voorstel op dat als basis dient voor het handelen in de hele Europese Unie.
Mijnheer de Voorzitter, ik wil graag de heer Blokland van harte gelukwensen met het uitstekende werk dat hij voor dit verslag heeft verricht. Namens mijn fractie kan ik steun betuigen aan de compromistekst.
Door de verscherping van de wetgeving inzake afvalstortplaatsen is de hoeveelheid afval die wordt verbrand aanzienlijk toegenomen. Uit eigen ervaring in mijn kiesdistrict in Wales weet ik dat wanneer het om de gevolgen voor de gezondheid en het milieu gaat verbranding van gevaarlijk en ongevaarlijk afval net zoveel zorgen baart als vuilnisbelten.
Wij moeten zien te voorkomen dat de ene vorm van ongezond en weinig duurzaam afvalstorten wordt vervangen door een andere.
Verbranding is geen recyclage.
Verbranding is geen schone en veilige methode van afvalverwerking.
Er moet gezocht worden naar echt duurzame alternatieven. Daarom moet veel meer geld worden gestoken in onderzoek naar en ontwikkeling van preventie, hergebruik en recyclage van afval.
Ik ben dan ook ingenomen met deze normen voor meeverbranding van gemeenteafval en het vervoer van afval. Daarmee zal men een bijdrage kunnen leveren aan de beëindiging van de huidige afvalhandel waardoor gebieden met de goedkoopste bedrijven en de laagste normen de verbrandingshoofdsteden van Europa worden.
Ik ben met name verheugd over de belofte tot verbetering van de toegang van het publiek tot informatie over verbrandingsinstallaties en de verplichting voor bedrijfsleiders van verbrandingsinstallaties om een jaarlijks emissierapport te publiceren.
Meer openheid ligt de mensen die in de buurt van verbrandingsinstallaties wonen vanzelfsprekend na aan het hart, maar meer openheid zal er ook toe kunnen leiden dat bedrijfsleiders van verbrandingsinstallaties er zelf voor zorgen dat zij beneden de vastgestelde emissiebovengrenzen blijven.
De invoering van strengere grenswaarden voor stikstofoxide voor nieuwe meeverbrandingsinstallaties, zoals cementovens, is eveneens een stap vooruit. Dit zal een stimulans zijn om emissies nog verder te verminderen, ofschoon de voorgestelde normen geen weerspiegeling zijn van de best beschikbare techniek.
Over het geheel genomen zal men met deze broodnodige regelgeving de ergste gevolgen van verbranding voor de gezondheid en het milieu kunnen beperken. Ik hoop dat aldus elke stimulans om met verbranding winst te maken, waarvoor men afhankelijk zal zijn van eens steeds grotere afvalproductie, zal worden weggenomen.
Mijnheer de Voorzitter, ik wil vooral de heer Blokland bedanken voor de samenwerking tijdens deze procedure.
Het maken van afspraken over uitzonderingen op het toepassingsgebied van de richtlijn was een van de moeilijkste kwesties tijdens de lezing en de bemiddeling.
Het doel was te komen tot strikt begrensde uitzonderingen en zo duidelijk mogelijke bepalingen.
Daar is men naar mijn mening in zoverre in geslaagd, dat de milieudoelstellingen en de verenigbaarheid met het overige communautaire beleid gemakkelijk kunnen worden gerealiseerd.
Het Parlement heeft ook gestreefd naar meer openheid en een betere toegang van het publiek tot informatie.
Zodoende kon men bij de bemiddeling afspreken dat de installaties die meer dan twee ton per uur verbranden een jaarverslag over de uitstoot van de installatie moeten publiceren en dat de kleinere verbrandingsinstallaties op openbare lijsten worden geplaatst.
De emissiegrenswaarden die in de bijlage van de richtlijn staan, waren beslist het moeilijkste punt van de richtlijn.
Ook wat dat betreft werd bij de bemiddeling een goed eindresultaat bereikt, toen het voorstel van het Parlement om de meest strikte emissiegrenswaarden toe te passen voor de uitstoot van stikstofoxiden bij alle nieuwe cementovens die afval meeverbranden, werd goedgekeurd.
Ik ben er zelf in geslaagd enkele wijzigingen in het verslag te krijgen die van levensbelang zijn voor de voortzetting van de al jaren geleden in Finland ingevoerde meeverbrandingspraktijken die milieuvriendelijker zijn dan de nu goed te keuren richtlijn.
Ik ben daar vooral verheugd over, omdat mijn taak als nieuw lid dat direct bij de tweede lezing werd betrokken, niet gemakkelijk was.
Het verslag van de heer Blokland over de derde lezing was voor veel leden van de Milieucommissie die voor de eerste keer in het Parlement zijn verkozen tegelijkertijd een eerste testcase waarmee men zich de praktijken van het Parlement eigen kon maken.
De in de organen gekozen procedures werken echter verbazingwekkend goed.
Het eindresultaat kan men met recht als goed typeren.
Een belangrijk aandeel daarin was echter weggelegd voor de concrete wil van alle drie de instellingen om samen te werken.
De aanpak van het Portugese en het Franse voorzitterschap was constructief en vooral de rol van de Commissie moet worden genoemd. De Commissie heeft op beslissende wijze bijgedragen aan het ontstaan van een goed eindresultaat.
Naar mijn mening moet men daar voor de toekomst lering uit trekken. Men moet zorgen voor goede samenwerking en aldus voor een goede werking van een milieuvriendelijkere Europese Unie.
Mijnheer de Voorzitter, geachte leden, de heer Blokland in het bijzonder, mijn excuses voor het feit dat ik enkele minuten te laat ben.
Ik heb uw inleiding gemist, maar ik kan wel raden wat er is gezegd.
Om te beginnen dank ik u voor het uitstekende werk dat u als rapporteur voor dit verslag hebt verricht.
Het feit dat de richtlijn zo probleemloos door de wetgevingsprocedure is gerold, toont wel aan hoe belangrijk deze voor alle betrokkenen is.
Ondanks het feit dat de omvang van de afvalverbranding de komende jaren zal toenemen, zal deze richtlijn bijdragen tot een aanzienlijke vermindering van de uitstoot van verschillende verontreinigende stoffen in de hele Europese Unie.
Zoals de heer Lund al aangaf, draagt deze richtlijn niet alleen bij aan de bestrijding van luchtverontreiniging. Deze bestrijkt tevens het probleem van het afvalwater dat vrijkomt bij het reinigen van uitlaatgassen en de kwaliteit van het na verbranding overblijvend afval.
Het bemiddelingsproces is moeizaam verlopen, maar we zijn tot een evenwichtig compromis gekomen en de amendementen van het Parlement en de Raad hebben uiteindelijk een betere richtlijn opgeleverd.
Deze is nu veel duidelijker wat haar werkingssfeer betreft.
Er is een betere toegang van het publiek tot informatie.
De emissiegrenswaarden voor nieuwe cementovens waarin afval wordt meeverbrand zijn aangescherpt, zoals mevrouw Evans reeds aangaf.
Dit hebben we voornamelijk te danken aan het uitstekende werk van het Europees Parlement en de rapporteur, de heer Blokland.
Ik ben ervan overtuigd dat de vergaande milieubeschermingsmaatregelen en de legitieme belangen van alle betrokken partijen in de gemeenschappelijke ontwerptekst op evenwichtige wijze op elkaar zijn afgestemd. Deze mening kwam ook gisteren in uw toespraken naar voren.
Ik herinner u eraan dat de richtlijn niet het enige instrument is in het beleid van de Commissie voor afvalbeheer.
In de afvalhiërarchie is afvalverbranding de laatste fase van afvalverwerking. De Commissie zal dan ook alles in het werk stellen om afval te beperken en te recycleren en te komen tot een geïntegreerd productbeleid.
Onze eerste doelstelling is uiteraard het voorkomen van afvalvorming.
Kortom deze richtlijn is een belangrijke bijdrage tot de vermindering van de kwalijke gevolgen voor het milieu en de daaruit voortvloeiende gevaren voor de volksgezondheid.
Dank u, mevrouw de commissaris.
Het debat is gesloten.
De stemming vindt morgen om 12.00 uur plaats.
Aanvullende ziektekostenverzekering
Aan de orde is het verslag (A5-0266/2000) van de heer Rocard, namens de Commissie werkgelegenheid en sociale zaken, over de aanvullende ziektekostenverzekering (2000/2009 (INI)).
Mijnheer de Voorzitter, dames en heren, de communautaire instellingen werken nu al bijna tien jaar lang aan het vraagstuk van de sociale bescherming, waarvan de ziekteverzekering uiteraard een belangrijk element is.
Ofschoon de lidstaten natuurlijk hun eigen verantwoordelijkheden behouden op grond van de directe toepassing van het subsidiariteitsbeginsel, zijn ze ervan doordrongen dat de gemeenschappelijke problemen een debat op Europees niveau noodzakelijk maken.
De sociale stelsels ondergaan immers algemene ontwikkelingen die directe gevolgen hebben voor hun werking. Het gaat hier niet alleen om de gevolgen van vijfentwintig jaar zwakke economische groei die werkloosheid en sociale uitsluiting heeft veroorzaakt en de bijdragecapaciteiten heeft afgeremd, maar ook om de gevolgen van de vergrijzing en de opkomst van nieuwe ziekten, en tenslotte om de gevolgen van de vooruitgang op het gebied van onderzoek en medische behandelingen, hetgeen heeft geleid tot een stijging van de ziektezorgkosten.
Hoe verschillend de nationale situaties ook mogen zijn, in alle lidstaten van de Europese Unie stellen wij vast dat de verplichte ziekteverzekering algemeen afneemt, zogenaamde aanvullende ziekteverzekeringen steeds belangrijker worden en discriminerende factoren worden versterkt.
In deze context leek mij een meer algemene benadering van de ziekteverzekering noodzakelijk, waarbij uiteraard rekening dient te worden gehouden met de institutionele context. Dit betekent dat de lidstaten verantwoordelijk zijn voor de organisatie en de financiering van de socialezekerheidsstelsels, dat rekening dient te worden gehouden met de kenmerken van de nationale sociale modellen en hun historische achtergrond en vrije concurrentie de verzekeringsregels moet bepalen.
De Europese burgers moeten toegang hebben tot passende en kwalitatief hoogwaardige verzorging binnen een redelijke termijn: dat is een prioritaire doelstelling waarnaar de activiteiten en de financiering van de verplichte en aanvullende stelsels gezamenlijk moeten streven.
Uitgaande van het principe dat ieder individu recht heeft op medische verzorging en gezondheidszorg een sociaal goed is waartoe iedere lidstaat toegang moet garanderen, zal het voortaan onaanvaardbaar zijn dat sommige burgers buiten de boot vallen. Dat zou verschrikkelijke toestanden veroorzaken met rampzalige gevolgen voor onze maatschappijen.
De Raad van ministers van Werkgelegenheid en Sociale Zaken heeft op 17 oktober laatstleden in Luxemburg unaniem een Europese strategie aangenomen voor de strijd tegen sociale uitsluiting.
In het Handvest van de grondrechten van de Unie, dat officieel zal worden geproclameerd op de top van Nice, wordt het recht op sociale zekerheid en gezondheidsbescherming erkend als een gemeenschappelijke referentiewaarde.
Voor het Europees Parlement zal het een erezaak zijn ervoor te zorgen dat, in naam van de strijd tegen discriminatie en sociale uitsluiting en met inachtneming van een ieders verantwoordelijkheid, een sterke impuls wordt gegeven aan de uitwerking van een maatregelenpakket waarmee het essentiële principe van solidariteit hard kan worden gemaakt.
Daarom heb ik het Economisch en Sociaal Comité om advies gevraagd. Dit advies, mijnheer de Voorzitter, mevrouw de commissaris, heeft voor veel opheldering gezorgd en is opgenomen in een mededeling die met overgrote meerderheid is aangenomen.
Het advies van de Economische en Monetaire Commissie en de voorstellen van haar rapporteur, Ioannis Marinos, hebben aanleiding gegeven tot talrijke debatten en de aanneming van verscheidene compromisteksten.
Tenslotte is ook een ruime consensus bereikt in de Commissie werkgelegenheid en sociale zaken, waarvan ik de eer heb voorzitter te zijn.
Het voorgestelde maatregelenpakket heeft verscheidene zwaartepunten. Het eerste zwaartepunt is de ontwikkeling van een gemeenschappelijke visie betreffende universele basisdienst waarmee toegang tot essentiële ziektezorg binnen redelijke termijn mogelijk wordt.
Het tweede zwaartepunt is de instelling van communautair toezicht op gezondheidsstelsels en op hun vermogen om te voldoen aan de behoeften. Dit houdt in dat men vergelijkbare statistische gegevens moet verzamelen, naar samenwerking moeten streven en goede praktijken moet uitwisselen.
Met dit toezicht zou men een reeds bestaand communautair bureau kunnen belasten via uitbreiding van zijn takenpakket.
Het derde zwaartepunt is de presentatie door de Europese Commissie binnen een termijn van zes maanden - dit zal heel wat werk vergen, mevrouw de commissaris - van een groenboek waarin onderzoek wordt verricht naar een kader voor aanvullende ziekteverzekeringen en relevante wetgevingsinitiatieven worden voorgesteld.
Met name zal een voorstel voor een aanbeveling moeten worden gedaan over de volgende elementen: erkenning door de lidstaten van een gemeenschappelijke definitie van het begrip universele basisdienst waarin de dienstverlening is vastgelegd waarmee iedere Europese burger toegang krijgt tot de noodzakelijke verzorging; de vaststelling, in overleg met de particuliere verzekeraars, van een garantie voor de naleving van het principe inzake non-discriminatie; de totstandbrenging van een collectieve ziektekostenverzekering voor de verzorging van personen en groepen van personen die lijden aan ernstige ziekten en het aanzetten van de particuliere verzekeraars tot de ontwikkeling van preventie.
Verder moet een voorstel voor een richtlijn worden uitgewerkt met de volgende elementen: een verbod op het gebruik van nominatieve, uit genetisch onderzoek afkomstige medische informatie, hetgeen van essentieel belang is; de bestrijding van praktijken waarbij sluiting van een contract afhankelijk wordt gesteld van een voorafgaand medisch onderzoek; de invoering van een verplichting voor de verzekeraar tot het garanderen van een lijfrente; een betere coördinatie van ziektekostenregelingen voor personen die in de Unie werken en zich daarbinnen verplaatsen en tenslotte, de invoering van een bemiddelingsmechanisme.
Men zou moeten nadenken over het aanmoedigen en ondersteunen van op nationale of transnationale basis afgesproken gedragscodes voor verzekeraars, alsook over een jaarlijks forum dat deze kwesties behandelt.
Mijnheer de Voorzitter, ik wil voorzitter Rocard van harte bedanken voor de lof die hij tot uitdrukking heeft gebracht voor mijn advies.
De stelsels voor aanvullende ziektekostenverzekering zijn, afgezien van hetgeen de heer Rocard al zei, onder meer ontstaan omdat zich de behoefte aan betere gezondheidszorg deed gevoelen. Dit houdt ook verband met de vorderingen in de medische zorg en met de daarmee gepaard gaande hogere kosten, waartegen de nationale stelsels van gezondheidszorg niet altijd opgewassen zijn.
Gebleken is dat de nationale stelsels steeds meer tekort schieten. Zij behoren nu eenmaal tot de overheidssector, werken duurder en krijgen steeds minder geld van de nationale begrotingen.
Tijdens de jaren ' 80 en het begin van de jaren ' 90 is de begrotingsbijdrage van de lidstaten aan de nationale stelsels voor gezondheidszorg constant ingekrompen. Daardoor zijn gaten ontstaan die samen met de gestegen vraag naar betere gezondheidszorg steeds meer worden gedekt door aanvullende, facultatieve en vrijwillige, door openbare en particuliere verzekeringsmaatschappijen verstrekte ziektekostenverzekeringen, met of zonder winstoogmerk.
Er doen zich echter grote verschillen voor tussen de landen en er zijn geen gedetailleerde en vergelijkbare statistische gegevens waaruit men zou kunnen afleiden wat precies wordt aangeboden, wat het beste werkt en hoe, met welke zwakheden deze aanvullende stelsels zijn behept, enzovoort. Daarom wordt in het advies dat ik namens de Commissie economisch en monetair beleid heb opgesteld gewezen op de noodzaak van een groenboek.
Voordat algemeen geldende regels worden uitgevaardigd voor aanvullende ziektekostenverzekeringen moet de Commissie een groenboek opstellen waarin alle deze gegevens en inlichtingen worden bijeengebracht en uitgewerkt. Uitgaande van de bevindingen van dit groenboek kunnen wij dan voor alle lidstaten geldende, algemene voorschriften uitvaardigen voor betere aanvullende ziektekostenverzekeringen waarmee de behoeften, ook de behoeften van de minder bevoorrechte bevolkingsgroepen, in voldoende mate worden gedekt.
In deze voorschriften moet echter wel rekening worden gehouden met het feit dat het hier om aanvullende verzekeringen gaat, dat gezonde concurrentie moet ontstaan en de efficiënte en snelle werkwijze van de particuliere sector en zijn economische levensvatbaarheid niet in gevaar mogen worden gebracht.
Ik wil tot slot, mijnheer de Voorzitter, nog onderstrepen dat de rapporteur van het verslag, de heer Rocard, in ruime mate rekening heeft gehouden met de wetenschappelijke opmerkingen en suggesties uit mijn advies.
Ik wil eveneens de collega' s Pronk en Karas van harte bedanken voor hun belangrijke bijdrage aan de opstelling van dit verslag.
Voorzitter, ik zou de heer Rocard en ook de heer Marinos van harte willen bedanken voor hun baanbrekende verslag dat hier vandaag ter tafel ligt.
De kwestie van de ziektekostenverzekering houdt de Europese gemoederen al heel lang bezig, maar de arresten Kohll en Decker waarin het Europese Hof van Justitie besloot dat in het buitenland verkregen zorg door verzekeraars moet worden vergoed, heeft toch wel een extra dimensie aan deze discussie gegeven.
Het verslag van de heer Rocard dat voor ons ligt, draagt er mede toe bij dat het debat over de verdere ontwikkeling van de sociale zekerheid in Europa binnen de context van een toenemende concurrentie en de opkomst van de gemeenschappelijke gezondheidsmarkt verder aangewakkerd wordt.
De huidige modernisering van de sociale bescherming heeft als belangrijk doel dat een betaalbare gezondheidsbescherming mede gegarandeerd wordt.
Met name de betaalbaarheid van de medische zorg moet in acht genomen worden want de discussie over de sociale zekerheid wordt niet zo zeer bepaald door de kwaliteit als wel door de kosten van de medische zorg.
Het Hof van Justitie heeft met zijn arresten Kohll en Decker de lidstaten van de Europese Unie een duidelijke boodschap gegeven.
We staan steeds positiever tegen grensoverschrijdende zorg en aldus wordt de marktwerking in toenemende mate toepasbaar op de gezondheidszorg.
Òf en in hoeverre en wanneer, dat is nog onduidelijk.
Onderzoek en experimenten tonen aan dat het geen storm zal lopen met medisch toerisme.
Dat de zorg steeds meer over de grens zal worden geconsumeerd staat echter als een paal boven water.
Daarbij is het heel belangrijk dat de burger in dit proces centraal staat.
Deze zaak betekent het een en ander voor ons, maar het betekent ook wat voor de nationale stelsels.
We hebben te maken met subsidiariteit.
Nationale stelsels van gezondheidszorg en zelfs het toezicht op de verzekering in de gezondheidszorg zijn nationaal geregeld, maar dat betekent niet dat we niet allemaal te maken hebben met dezelfde problemen.
Juist daarom is het zo belangrijk, en dat is eigenlijk verreweg het belangrijkste resultaat van dit verslag, dat de Commissie op korte termijn een groenboek maakt over de aanvullende ziekteverzekering.
Dat is eigenlijk de vraag die we aan de Commissie moeten stellen: bent u daartoe in staat en zo ja, hoe lang gaat dat dan duren?
Want het is erg belangrijk.
De cijfers op dit gebied zijn, ondanks alle pogingen ertoe, niet met elkaar vergelijkbaar en het is dus erg belangrijk dat er een dergelijk groenboek komt.
Voor de rest zijn er heel veel wensen op het gebied van de gezondheidszorg.
Een belangrijk deel van die wensen zijn nationaal, maar dat betekent niet dat we niet met elkaar moeten vergelijken.
Tot nu toe is daar tot op zekere hoogte een zeker taboe op geweest.
Het arrest Kohll en Decker heeft voor een doorbraak gezorgd.
Ik denk ook dat dit verslag van Rocard voor een doorbraak op dat punt heeft gezorgd, maar het is heel belangrijk dat de Commissie deze aanzetten nu overneemt en met een werkelijk groenboek ter tafel komt.
Dan gaan we daarna kijken op welke wijze we daarmee voort moeten gaan.
Mijnheer de Voorzitter, dames en heren, het is mooi hier sociaal en politiek verantwoordelijke mensen uit alle fracties aan het woord te horen, die bereid zijn om naar een consensus te zoeken.
Ik bedank de rapporteur, ik bedank jou, Michel, voor je initiatieven, waardoor het probleem van de aanvullende ziektekostenverzekering nu al, en dus nog op tijd, wordt behandeld.
Ik heb enkele algemene opmerkingen.
Wij hebben het nog nooit zo goed gehad.
Dat kun je onder andere afleiden uit het feit dat onze levensverwachting elke tien jaar met drie jaar stijgt terwijl we zeker niet gezonder leven.
Wij worden ouder omdat de medische kennis om de vijf jaar verdubbelt.
Medische verzorging kost echter ook steeds meer geld.
Toch heeft iedereen zonder uitzondering recht op dezelfde medische verzorging.
Dat is belangrijk voor een sociaal Europa en daarin moeten we ons ook onderscheiden van anderen.
De Verenigde Staten zijn heel vaak een "voorbeeld " voor de vrijemarkteconomie. Het zou een kapitale fout zijn om ook hun gezondheidsbeleid als voorbeeld te nemen.
Zo leert het Amerikaanse systeem ons bijvoorbeeld dat de gezondheidskosten in verhouding tot het bruto nationaal product dubbel zo hoog liggen als in de Europese Unie en dat er in de Verenigde Staten nog altijd zo' n veertig miljoen burgers een gebrekkige of ontoereikende ziektekostenverzekering hebben.
Dat heeft niks met een verstandig sociaal beleid te maken.
Voor de Europese Unie komt het er dan ook op aan om de gewone en de aanvullende ziektekostenverzekering in gezamenlijk overleg verder te ontwikkelen, zonder de kwaliteit van de gezondheidszorg aan te tasten en de sociaal zwakkeren uit te sluiten.
De discussie over de ziektekostenverzekering mag niet in een impasse geraken.
Zolang de voorwaarden voor de aanvullende ziektekostenverzekeringen niet op Europees niveau zijn gedefinieerd, moeten we zeer voorzichtig met de bestaande systemen omgaan.
Het gevaar dat minder gezonde burgers en oudere mensen zich privé maar onder bepaalde voorwaarden kunnen verzekeren, is in het licht van de maatschappelijke ontwikkeling onaanvaardbaar.
Zulke denkfouten mogen we in de Europese Unie niet maken.
In een eerste fase is het dan ook noodzakelijk en zinvol om zo snel mogelijk een groenboek met een onderzoek naar de aanvullende ziektekostenverzekeringen in Europa op te stellen.
Daarna moeten we minimumnormen voor aanvullende ziektekostenverzekeringen in Europa opstellen, als wij tenminste een enigszins gelijkwaardige en sociaal evenwichtige gezondheidszorg willen realiseren en ontwikkelen, en van een sociale Unie willen spreken.
Ik denk dat we dat toch allemaal willen, of niet?
Mijnheer de Voorzitter, ik dank de heer Rocard voor zijn initiatiefverslag, hoewel ik het niet eens ben met zijn oorspronkelijke bedoeling om in alle EU-landen een aanvullende solidaire ziektekostenverzekering tot stand te brengen met een gemeenschappelijke regelgeving.
Ik sta er echter honderd procent achter dat de Commissie een groenboek opstelt, waarin ze de situatie op het gebied van ziekteverzekering in kaart brengt, vooral bij grensoverschrijdende activiteiten, om op die manier vast te stellen of bijkomende initiatieven noodzakelijk zijn.
Ziektekostenverzekering is immers een nationale aangelegenheid en de systemen zijn verschillend, maar het klopt dat het toenemend aantal ouderen en de groeiende eisen aan de gezondheidssector de systemen economisch in het gedrang brengen.
Het is een probleem dat vele verschillende oplossingen vereist, zoals een betere organisatie en een grotere efficiëntie binnen de gezondheidszorg, zodat er voor hetzelfde geld meer kwaliteit geboden kan worden.
Nieuwe geneeskundige methodes kunnen ook voor betere en goedkopere behandelingen zorgen.
Ik ben er in het algemeen voorstander van dat de middelen de patiënt zover mogelijk volgen, zodat de patiënt en niet het systeem in het middelpunt staan.
In dit opzicht zijn privé-ziekteverzekeringen en aanvullende ziektekostenverzekeringen terecht een goede keuze.
Elk land moet echter zelf beslissen wat het verkiest.
Het is verkeerd dat de EU regels opstelt over bijvoorbeeld het verstrekken van gezondheidsgegevens of eist dat iedereen verzekerd moet worden, waarmee ze afbreuk doet aan de diversiteit van aanvullende ziektekostenverzekeringen zoals die nu in vele landen bestaan en volgens actuariële principes functioneren.
Het is juist dat er voor ernstige ziekten zoals kanker en aids een verplicht en solidair systeem moet bestaan, dat iedereen een goede behandeling garandeert.
Aanvullende ziekteverzekeringen moeten juist aanvullend zijn, bijvoorbeeld voor degenen die bereid zijn voor een extra service te betalen of om kosten te dekken bij meer banale en vaak voorkomende aandoeningen, waar men een rationele actuariële berekening kan maken.
Mijnheer de Voorzitter, het debat dat heeft plaatsgevonden na de presentatie van het initiatiefverslag liet duidelijk zien dat er uiteindelijk twee verschillende opvattingen zijn. Een daarvan - en deze opvatting is jammer genoeg wijdverspreid - wil aspecten van het leven commercialiseren en van aanvullende ziekteverzekering een speelbal maken van de actoren en de regels van de interne markt.
Volgens deze opvatting is de markt voor particuliere aanvullende ziekteverzekeringen met winstoogmerk voorbestemd om in toenemende mate de basisverzekeringen van de overheid aan te vullen.
De voorstanders van deze visie doen geringschattend over ziekteverzekeringen zonder winstoogmerk, die in verscheidene lidstaten een essentiële rol spelen als leveranciers van aanvullende verzekeringen.
De andere opvatting, die naar voren komt in het oorspronkelijke voorstel van de rapporteur en door een aantal collega's wordt gedeeld, wil regelgeving en gedragscodes bevorderen die noodzakelijk zijn om onder de verzekeraars stelsels tot stand te brengen die berusten op de verdeling van de ziektezorgkosten en die garanderen dat iedereen toegang heeft tot kwaliteitszorg. Deze regelgeving en gedragscodes zijn ook noodzakelijk om het gevaar van discriminerende praktijken en de selectie van risico's en cliënten tegen te gaan.
Het verslag van Michel Rocard dat ons vandaag werd voorgelegd, met de amendementen van de commissie, laat zien hoe moeilijk het is om deze tegenstellingen te overbruggen.
In de amendementen die wij namens de groene fractie indienen, stellen wij voor de volgende punten in aanmerking te nemen.
In de eerste plaats behoren wij niet tot degenen die zich neerleggen bij een daling van het relatieve aandeel van de overheidsuitgaven in de gezondheidszorg.
De demografische evolutie, de gevolgen van de vergrijzing en de toenemende vraag naar verzorging moeten het onderwerp worden van een openbaar debat.
Het is aan de inwoners van de Unie om aan het einde van dat maatschappelijk debat te beslissen over de omvang van de middelen die moeten worden uitgetrokken om het fundamentele recht op sociale bescherming te waarborgen.
Het feit dat ziekteverzekeringen in toenemende mate worden overgedragen van basisstelsels naar aanvullende stelsels, brengt twee belangrijke nadelen met zich mee: de verplichtingen van de verzekeringsstelsels worden kleiner, terwijl de ziekenfondsverzekeringen zonder winstbejag, die niet meedoen aan de selectie van risico's, verzwakt worden.
Wij stellen voor om in het verslag de erkenning op te nemen van eenieders recht op verzorging, in plaats van de loutere erkenning van een basisvoorziening die voor iedereen toegankelijk is.
Wij stellen tevens voor om ieder gevaar van discriminatie of risicoselectie uit te bannen, dat volgens ons zou voortvloeien uit de legalisering van voorafgaande medische onderzoeken voor de sluiting van aanvullende verzekeringen, zoals in paragraaf 11 b) wordt vastgesteld.
Mijnheer de Voorzitter, een poosje geleden liep ik een ernstige meniscusblessure op.
Ik zocht daarvoor medische hulp en kreeg te horen dat ik drie weken moest wachten op onderzoek en vervolgens nog eens minimaal een maand op de operatie die in hoge mate nodig was.
Ik zei toen: " Maar ik kan immers nauwelijks lopen!
Ik heb onmiddellijk hulp nodig!
Kan ik niet als spoedgeval worden behandeld?"
Waarop ik als antwoord kreeg: " Iedereen op onze wachtlijst is een even groot spoedgeval" .
Vervolgens bleek er toch wel een mouw aan te passen.
Plotseling kreeg ik te horen dat ik, als ik een particuliere ziektekostenverzekering had of als ik zelf de volledige kosten zou kunnen betalen, onmiddellijk onderzocht zou kunnen worden en door dezelfde arts zou kunnen worden behandeld op wiens behandeling ik anders twee maanden zou moeten wachten.
Ik schaam me er een beetje voor het op te biechten, maar ik heb voor die oplossing gekozen.
Ik werd onmiddellijk geopereerd, en dat is de reden dat ik hier vandaag kan zijn.
Anders had ik thuis gelegen met mijn been ingepakt.
Ik voel me er echter niet prettig bij, want telkens als er aan betalende patiënten - op dezelfde wijze als in mijn geval - voorrang verleend wordt, moeten andere mensen langer met hun kwalen blijven rondlopen.
In de zorgsector moet immers gebruik gemaakt worden van dezelfde arts, dezelfde verpleegkundigen, dezelfde bedden en dezelfde middelen, of het nu om gewone of om betalende patiënten gaat.
Dat houdt in dat hoe groter de ziekteverzekeringssector wordt, des te minder middelen er voor de algemene gezondheidszorg over zijn.
Volgens mij is het volslagen onjuist dat geld bepaalt wie er bovenaan de wachtlijst komt.
Wanneer we een uitgebreid systeem voor aanvullende verzekering krijgen voor degenen die het kunnen betalen, of werkgevers hebben die het kunnen betalen, krijgen we datgene waarover in het verslag wordt gesproken, namelijk een verschil tussen medische verzorging voor "gewone mensen" en hoogwaardige medische verzorging voor wie het zich kan veroorloven.
Mijn fractie is van mening dat men zich tegen deze door klasse bepaalde organisatie moet richten.
Wij willen gemeenschappelijke stelsels op basis van solidariteit, die voor iedereen even goed zijn.
Het is uiteraard een prima zaak dat men probeert de huidige stelsels te beheren, zoals Rocard voorstelt, maar het is van essentieel belang dat de particuliere stelsels niet mogen groeien ten koste van de gemeenschappelijke stelsels.
Mijnheer de Voorzitter, de balans die Michel Rocard opmaakt van het recht op medische en sociale bescherming is alarmerend, alarmerend maar jammer genoeg ook pertinent.
Tijdens de jaren negentig hebben de ziekenfondsen te lijden gehad onder een sterke afname van de ziektekostenpremies.
Het resultaat is dat bijna overal in Europa een eigen bijdrage is ingevoerd die nadelig is voor patiënten en er een duidelijke achteruitgang is op het gebied van medische preventie.
We moeten dus komen tot een betere kostenvergoeding.
Ik zou de nadruk willen leggen op het specifieke karakter van het Franse verzekeringslandschap. De Franse ziekenfondsen staan borg voor een goed en solidair beheer van de medische verzorging.
Want ofschoon steeds meer Europeanen gebruik maken van aanvullende verzekeringen voor de vergoeding van hun ziektekosten, blijft de sector van de ziekenfondsen de beste garantie voor gelijke toegang tot verzorging.
Ik denk met name aan de zorgen die het slechtst vergoed worden, zoals tandheelkundige zorg en opticienkosten, om er maar een paar te noemen.
Om het voortbestaan van deze sector te garanderen, lijkt het me absoluut noodzakelijk de ziekenfondsen een wettelijke basis te geven om aanvullende verzekeringen aan te bieden.
We moeten volgens mij ook absoluut vermijden dat de Commissie deze sector aanpakt wegens concurrentievervalsing.
Hoe kan men garanderen dat discriminatie op grond van gezondheid, handicaps of genen wordt verboden of niet gebeurt in de praktijk, indien de sector van aanvullende verzekeringen enkel zou worden beheerst door de logica van de vrije concurrentie?
Met het oog op de opstelling van genenkaarten, is het noodzakelijk om genetisch onderzoek en het gebruik van de resultaten ervan te verbieden voor de sluiting, of tijdens de duur van een contract voor aanvullende bescherming.
Het gaat om de gezondheid van al onze burgers en de samenhang van onze regio's.
De ongelijkheid tussen de regio's op het gebied van de ontwikkeling is al dramatisch genoeg.
Laten we daarnaast geen Europa van twee snelheden creëren op het vlak van de gezondheid.
Er is dus behoefte aan regelgeving, dat spreekt vanzelf, maar daarbij moet rekening worden gehouden met de specifieke kenmerken van de verzekeringstradities in iedere lidstaat.
Mijnheer de Voorzitter, mevrouw de Commissaris, het groeiend vrij verkeer en de stijgende kosten in de gezondheidssectoren van de lidstaten dwingen ons ten eerste tot een grotere eigen bijdrage ofwel aan de wettelijke systemen ofwel via aanvullende particuliere ziektekostenverzekeringen, en ten tweede tot een betere coördinatie van die particuliere verzekeringen in de Europese Unie.
Ik wil mijn gelukwensen uitspreken aan het adres van de rapporteur, de heer Michel Rocard, voor zijn uitstekende diagnose.
Wij zetten echter enkele vraagtekens bij zijn therapie.
Hier maak ik een onderscheid tussen zijn praktische eisen en de prioriteiten die hij aangeeft om tot een oplossing te komen en die op belangrijke principes zijn gebaseerd, namelijk solidariteit, subsidiariteit en minimumnormen.
Die accepteren wij ten volle. Zoals de heer Pronk al aangaf, willen wij niet dat er meteen een richtlijn wordt doorgedrukt.
Het nieuwe voorstel van de Commissie werkgelegenheid en sociale zaken is terecht. Eerst moet er een groenboek over de huidige situatie worden opgesteld, en pas daarna kan er worden beslist of een richtlijn of een aanbeveling wenselijk is.
Wat het heterogene karakter van de systemen betreft, wil ik nog dit zeggen: er zijn lidstaten met een betrekkelijk hoog eigen risico, bijvoorbeeld 40% van de kosten bij ambulante behandeling.
In die landen zijn aanvullende systemen belangrijker dan bijvoorbeeld in Duitsland, waar 90% van de bevolking lid is van een ziekenfonds, dat nog altijd verplicht is om noodzakelijke doktersverzorging voor iedereen te garanderen.
Laten we in Europa snel de bakens voor de toekomst uitzetten: een sociaal aangepaste zelfredzaamheid, behoud van de bestaande norm, indien nodig met een aanvullende ziektekostenverzekering.
Daarbij moeten de mensen tijd krijgen om voldoende voorzorgsmaatregelen te treffen.
Dat is het alternatief voor manipulaties van verzekeringen en trucjes bij de wettelijke systemen.
Voorzitter, ik sluit mij aan bij degenen die Michel Rocard gefeliciteerd hebben met dit uitstekende initiatief dat past in de beste tradities van de Commissie werkgelegenheid en sociale zaken van dit Parlement.
Het verslag is gebaseerd op de door de Raad in 1992 uitgesproken intentie om te komen tot convergentie van doelstellingen en beleid op het gebied van de sociale zekerheid, en verbindt die met de actuele doelstellingen die in Lissabon zijn uitgesproken met betrekking tot sociale samenhang in relatie tot economische vooruitgang.
Ik denk dat de relatie tussen die twee elementen een hele goede is.
In mijn inbreng in de commissie heb ik daar uitdrukkelijk een derde element aan toegevoegd dat mijns inziens nog een sterk argument levert voor Europese actie op het terrein van de ziektekostenverzekering, namelijk het wegnemen van belemmeringen voor het vrije verkeer en niet alleen het vrije verkeer van diensten waar Bartho Pronk het over gehad heeft, maar ook het vrije verkeer van personen binnen de Europese Unie.
Dat is nu terug te vinden in met name overweging J en de paragrafen 11 e) en f) en 14 van dit verslag.
Vele, soms schrijnende problemen en voorbeelden uit de praktijk hebben mij tot die amendementen gebracht.
Ik ben blij dat de rapporteur en de commissie die aanvaard hebben.
Het is niet toevallig dat ik juist vanuit mijn Nederlandse achtergrond met dergelijke problemen wordt geconfronteerd.
Wij kennen in Nederland een bijzondere combinatie van private en publieke, individuele en collectieve onderdelen van een ziektekostensysteem dat de afgelopen tijd aan nogal wat veranderingen onderhevig is geweest.
Nog even afgezien van de vraag of dat veranderingen ten goede waren, is er in ieder geval veel te weinig rekening gehouden met de effecten van die veranderingen voor grensarbeiders, voor postactieve Nederlanders in het buitenland en voor bijvoorbeeld Duitsers en Belgen die in Nederland werken.
Vanuit het oogpunt van de Europese coördinatie is de huidige combinatie van een fiscaal gefinancierde volksverzekering voor ingezetenen, een verplichte verzekering voor werknemers tot een bepaald inkomensplafond en daarnaast een particuliere verzekering met collectieve of individuele regelingen een regelrechte ramp.
Het volksverzekeringsdeel onttrekt zich aan de coördinatieregels omdat het geen werknemersverzekering is en alleen voor ingezetenen geldt.
Het particuliere deel heeft te maken met de richtlijnen voor het verzekeringsbedrijf in de sfeer van de mededinging.
Momenteel is er in Nederland een discussie gaande over structurele wijzigingen in het systeem.
In de Sociaal-Economische Raad wordt daarover een advies voorbereid.
Het ziet er naar uit dat er nu eindelijk overeenstemming komt tussen werkgevers en werknemers over een basisverzekering waarin marktwerking en concurrentie tussen verzekeraars gecombineerd worden met afspraken over een verplicht basispakket en een breed pakket met keuze-elementen daar bovenop waarvoor in ieder geval een acceptatieplicht en een doorsneepremie moeten gelden.
Dit om risicoselectie en uitsluiting te voorkomen en een optimale toegankelijkheid voor iedereen te waarborgen.
Gelukkig hebben de partijen in de SER zich gerealiseerd dat het creëren van zo'n hybride mengvorm van private en publieke elementen mogelijk op tegenstrijdige regelgeving vanuit Brussel kan stuiten.
Men heeft zich daarover al vroeg laten informeren en de verstandige conclusie getrokken dat het totale systeem nu in ieder geval onder de sociale verzekeringensystematiek moet vallen.
Dat zou de coördinatie in Europees verband voor degenen die over de grens werken en wonen, er in ieder geval een stuk simpeler op maken.
Ik denk dat dit past in de convergentiestrategie die de rapporteur voor ogen staat.
Ook denk ik dat de toenemende arbeidsmobiliteit in Europa nodig is en een extra argument levert om op het punt van de ziektekosten met zo'n groenboek en met maatregelen te komen.
Mijnheer de Voorzitter, geachte afgevaardigden, de heer Rocard vraagt de Commissie om een groenboek op te stellen waarin de kenmerken van een basisverzekering voor de wettelijke ziekteverzekeringen worden gedefinieerd.
In die logica zouden alle prestaties die niet in deze basisverzekering zijn opgenomen, door aanvullende particuliere ziektekostenverzekeringen moeten worden gedekt.
Dat betekent dat de wettelijke ziekteverzekering, die tot nu toe altijd op het solidariteitsprincipe steunde, tot een à la carte gezondheidssysteem wordt gereduceerd.
De burgers moeten steeds meer geld in aanvullende particuliere verzekeringen investeren om dure behandelingen, die totnogtoe door de volksverzekering werden gedekt, te kunnen betalen.
Wie bijvoorbeeld chronisch ziek is en een laag inkomen heeft, zal zich in de toekomst nog nauwelijks kunnen laten behandelen.
Dat is pure sociale afbraak en een afwijzing van het principe van gelijkwaardige gezondheidszorg voor iedere hulpbehoevende.
Wij wijzen deze asociale hervorming van de hand.
In artikel 35 van het Handvest van de grondrechten is sprake van eenieders recht op preventieve gezondheidszorg en kwalitatief hoogstaande gezondheidsbescherming.
Op die basis zou de Commissie een initiatief moeten nemen en concrete richtsnoeren voor de gezondheidssystemen van de verschillende lidstaten moeten formuleren.
Dan zou de EU zich kunnen opwerpen als de voorvechter van een sociaal Europa en hoogstaande gezondheidszorg voor alle burgers, los van het feit of ze nu veel of weinig verdienen.
Het is zinvol coördinatieregels uit te vaardigen voor aanvullende particuliere ziektekostenverzekeringen, in de mate waarin men daarmee het vrij verkeer van personen en werknemers wil waarborgen.
Wij steunen ook de eis voor een verbod op genetische testen of medische onderzoeken om risicogroepen uit te sluiten.
De aanvullende ziektekostenverzekeringen moeten risicobescherming tegen bankroet, insolventie en bedrieglijke manipulatie behelzen, en mogen niet dienen als hefboom om de volksverzekering uit te hollen.
Mijnheer de Voorzitter, ook ik wil de rapporteur graag feliciteren met zijn initiatiefverslag; dat is het immers: een initiatiefverslag.
Met name in paragraaf 17 bevestigt de rapporteur dat met openbare middelen gefinancierde gezondheidszorgstelsels onder de uitsluitende bevoegdheid van de lidstaten dienen blijven te vallen, en daar ben ik het volledig mee eens.
Hij wijst op de dringende noodzaak de gezondheidsproblemen van vakantiegangers die zich in een andere lidstaat bevinden, aan te pakken. Uit de vele brieven die ik hierover van landgenoten ontvang, weet ik inderdaad dat dit probleem leeft.
Bovenal vestigt hij echter onder meer in paragraaf 3 de aandacht op de aanzienlijke problemen rond de instandhouding van de openbare stelsels van gezondheidszorg die overal in de EU onder druk staan, als gevolg van de toenemende vraag van een vergrijzende bevolking en de toenemende kosten die voortkomen uit de vooruitgang op het gebied van de geneeskunde.
Dit is zeer zorgwekkend.
We hebben nieuwe ideeën nodig, onder andere voor de samenwerkingsvormen tussen de particuliere en de openbare gezondheidszorg.
Dit verslag levert een waardevolle bijdrage aan dit debat, al hoop ik wel dat de rapporteur het met me eens is dat het verslag waarschijnlijk nog waardevoller is geworden dankzij het werk in de commissie waaraan ook deze zijde van het Parlement een belangrijke bijdrage heeft geleverd.
Het verslag is nu in ieder geval veel minder prescriptief van aard, en dat is alleen maar goed.
De gezondheidszorg wordt in de verschillende lidstaten op uiteenlopende manieren gefinancierd en particuliere ziektekostenverzekeraars spelen daarbij dus ook uiteenlopende rollen.
Zelfs de definitie "aanvullend" betekent in verschillende talen niet helemaal hetzelfde.
Het is dus niet waarschijnlijk dat we tot één pasklare oplossing zullen komen.
Ik zal mijn Britse collega' s verzoeken te stemmen vóór de amendementen 2 en 3 - waarin wordt voorgesteld een groenboek in te dienen zonder dat de precieze inhoud ervan wordt voorgeschreven - maar ik zal ze vragen zich van stemming te onthouden met betrekking tot amendement 16.
Mijnheer de Voorzitter, ik geloof wel dat de heer Rocard gedreven wordt door goede intenties, maar hij wekt toch bij mij de indruk dat hij op de topjes van zijn tenen over een gespannen koord loopt.
Enerzijds zegt hij "solidariteit" , en daar gelooft hij als socialist ook in, maar anderzijds neemt hij niet de grote verantwoordelijkheid op zich om de verzorgingsstaat en de socialezekerheidsstelsels te verdedigen, die niet alleen het slachtoffer zijn van objectieve ontwikkelingen, maar ook het doelwit zijn geworden van concrete beleidsvormen.
Hij wil echter ook niet aan de andere kant van het touw naar beneden vallen; hij wil een realpolitik voeren zonder volledig naar het Amerikaans model over te hellen.
Mijns inziens moeten wij heel voorzichtig zijn.
Wij lopen inderdaad over een gespannen koord en moeten twee keer nadenken voordat wij besluiten nemen over aanvullende verzekeringen en deze aan alle lidstaten opleggen.
Als de aanvullende verzekeringen een algemeen karakter krijgen, zullen de werknemers enkel verhoogde bijdragen betalen; als deze aanvullende verzekeringen echter een selectief karakter krijgen, worden zij discriminatoir, en dat willen wij natuurlijk voorkomen.
Daarom geloof ik dat het belangrijkste onderdeel van het verslag het verzoek aan de Commissie is om een studie te verrichten naar de bestaande stelsels en ook een studie te verrichten naar het Amerikaanse model en het model van andere landen. Dan weten wij tenminste hoe de vork in de steel zit.
Mijnheer de Voorzitter, mensen zoals ik, die zich hun hele leven over sociale kwesties hebben gebogen, herinneren zich de oude handboeken nog wel. Daarin placht men sociale zekerheid te definiëren als het geheel van overheidsmaatregelen ter dekking van risico's die in geldswaarde kunnen worden uitgedrukt, die specifiek zijn voor een individu of een gezin, en die de betrokken personen - ofwel het huishouden - niet zelf kunnen dragen.
Onze gezondheid is natuurlijk een van die dingen waar wij allemaal grote waarde aan hechten, zij het vaak pas wanneer wij al geen goede gezondheid meer hebben of wanneer deze wordt bedreigd.
Socialezekerheidsstelsels hebben ongetwijfeld te lijden gehad onder de invloed en de gevolgen van de economische en demografische ontwikkelingen, de ontwikkelingen in de gezondheidszorg, enzovoort.
Ook de door de verplichte sociale en ziektekostenverzekeringen geboden dekking is sterk veranderd. Enerzijds is dat het gevolg van economische recessie, werkloosheid, sociale uitsluiting, het verschijnen van nieuwe ziekten, en de vergrijzing, anderzijds zijn ook de wetenschappelijke vooruitgang, betere therapieën, de ontwikkeling van nieuwe diagnostische technieken en behandelwijzen van invloed geweest.
Het is een vaststaand en aantoonbaar feit dat Europeanen niet alleen door de sociale zekerheids- of beschermingsstelsels van de overheid - die uiteraard een verplicht karakter hebben - tegen risico's in verband met ziekte, zwangerschap of ouderdom worden beschermd. De bescherming van ouderen verandert overigens ook doordat de bevolking vergrijst.
Het recht op toegang tot sociale voorzieningen en maatschappelijke dienstverlening wordt door de artikelen 34 en 35 van ons gloednieuwe Handvest van de grondrechten van de Europese Unie erkend en beschermd. In het Handvest wordt tevens verklaard dat een ieder die legaal binnen de Unie verblijft of op reis is, overeenkomstig het Gemeenschapsrecht en de nationale wetten en gebruiken recht heeft op sociale voorzieningen en maatschappelijke dienstverlening.
De aanvullende particuliere ziektekostenverzekering - vrijwillig of niet - bestaat naast het verplichte openbare systeem, en kan een middel zijn om binnen een bepaalde tijd hoogwaardige medische zorg te ontvangen.
Ik denk dat wij het verslag van de heer Rocard, die wij hierbij feliciteren, daarom krachtig moeten steunen. De rapporteur verzoekt de Commissie ons de dienst te bewijzen een groenboek op te stellen waaruit wij kunnen opmaken hoe de verzekeringen in de lidstaten momenteel zijn geregeld, zodat wij kunnen bepalen hoe het in de toekomst verder moet.
Mijnheer de Voorzitter, dit verslag en de daaraan gehechte motivering vertrekken van een schokkende constatering.
Sinds twintig jaar is de wettelijke ziekteverzekering van de inwoners van Europa voortdurend achteruitgegaan en blijft het aandeel van de gezondheidskosten die ze voor hun eigen rekening moeten nemen alleen maar groeien.
Een groeiend deel van de bevolking ziet zijn levensstandaard afbrokkelen door slecht betaalde banen, werkloosheid, armoede en sociale uitsluiting en beschikt niet meer over de middelen om zich behoorlijk te verzorgen, of zelfs toegang te hebben tot de meest elementaire verzorging.
Deze onaanvaardbare situatie wil het verslag verhelpen door simpelweg het gebruik van aanvullende verzekeringen - van ziekenfondsen of privé-verzekeraars - uit te breiden.
Volgens het verslag zijn aanvullende verzekeringen de oplossing voor het probleem.
Maar voor wie? Zeker niet voor degenen die nog meer zullen moeten betalen voor hun verzorging, terwijl de samenleving hun de middelen daartoe ontzegt.
Wel voor de privé-verzekeraars die van de lidstaten de markt van de gezondheidszorg krijgen aangereikt.
Dit verslag en sommige amendementen willen regels tegen risicoselectie op grond van gezondheidscriteria of handicaps opleggen aan haaien als de verzekeringsmaatschappij Axa, die de premies heeft vertienvoudigd van ouders van mentaal gehandicapten.
Het opleggen van dergelijke regels lijkt ons wel het minste wat men kan doen, en we zullen ook voor deze regels stemmen, maar we zijn niet van plan om onze goedkeuring te hechten aan het voornemen van dit voorstel om de lidstaten te ontheffen van een taak die letterlijk van levensbelang is: de openbare gezondheidszorg.
Terwijl de geneeskunde aanzienlijke vooruitgang heeft geboekt, blijven mooie uitspraken over de toegang van iedereen tot kwaliteitszorg slechts holle frasen, want de terugtrekking van de staten uit de gezondheidszorg en de toenemende privatisering daarvan kunnen slechts uitmonden in een selectie op basis van geld, een groeiende ongelijkheid met gevolgen ...
(Spreekster wordt door de Voorzitter onderbroken)
Ik dank de heer Rocard voor zijn initiatief maar, mijnheer de Voorzitter, als vertegenwoordiger van de Partij van de Gepensioneerden kan ik natuurlijk niet zwijgen.
Die wordt immers bijna als de schuldige gezien van de huidige crisis in de gezondheidszorg, omdat de burgers en de gepensioneerden zo lang leven.
Ik moet zeggen dat het onderwerp me helemaal in zijn ban heeft, mijnheer de Voorzitter, want ik zie u voor mij als ziekenhuisarts, met een witte jas, een stethoscoop en een hamer waarmee u de patiënten op de knie tikt.
We debatteren dus over medische zorg, staatszorg en particuliere zorg.
Als de staatszorg echter zo goed functioneert, waarom grapten de Italianen dan - vox populi, vox dei - met een toespeling op de naam van het ziekenfonds, dat je na een behandeling van dat ziekenfonds nog even ziek en met volop reden om te klagen terugkeert?
Waarom heeft Alberto Sordi, de beroemde Italiaanse acteur, furore gemaakt met een film "De ziekenfondsarts"?
Waarom antwoordde de beroemde arts Christian Barnard, die ik vorige week tot mijn grote vreugde op een door de heer Nisticò georganiseerd congres heb gesproken, op een vraag van mij dat de eerste harttransplantatie in een particuliere kliniek in Zuid-Afrika plaatsvond?
Waarom zie je in een belangrijk staatsziekenhuis in Rome patiënten op hun sterfbed in een zaal met anderen die vrolijk hun middag- en avondeten nuttigen? Dat is mij helaas overkomen toen ik mijn geliefde moeder, die God zij dank nog leeft, in dat ziekenhuis ging opzoeken.
We moeten dus goed nadenken waarom de staatsgezondheidszorg een mislukking is geworden.
Ik denk omdat de openbare gezondheidszorg geld krijgt voordat een patiënt behandeld wordt, en de particuliere gezondheidszorg pas daarna en als de patiënt genezen is.
Dus samen met mijn gepensioneerde vrienden verzoek ik commissaris Diamantopoulou zelf de witte jas aan te trekken en de zieke gezondheidszorg van de Europese Unie te genezen, zodat het ons beter gaat.
Mijnheer de Voorzitter, mevrouw de commissaris, mijnheer de rapporteur, ik wil eerst mijn collega' s de heren Marinos, Pronk en Menrad, maar ook mijn collega Ettl hartelijk bedanken omdat ze mij zo hebben gesteund bij de formulering van mijn amendementen en de aanpassing van de doelstelling van dit bericht.
De financiering van de openbare gezondheidszorg en die van de pensioensystemen staat in het middelpunt van de sociale en budgettaire discussie in Europa.
Daar zijn twee redenen voor: enerzijds is er de demografische ontwikkeling, anderzijds is er de professionele en technische vooruitgang in de medische wereld.
De financiering van de twee systemen kan op drie manieren geschieden: via de staat, via de bedrijfswereld of privé.
We weten allemaal dat die systemen verschillend opgebouwd en door verschillende netwerken verbonden zijn en dat het aanbod van lidstaat tot lidstaat verschilt.
De twee systemen zijn ook onderworpen aan nationale bepalingen, wat de mobiliteit en de flexibiliteit van de werknemers in Europa belemmert en de kosten voor de werkgevers verhoogt.
Ik ben dan ook blij dat de rapporteur zijn dwingende eis om een richtlijn op te stellen, heeft laten varen en nu om een grondige analyse in de vorm van een groenboek vraagt.
Ik ben blij dat we van het idee zijn afgestapt om het Franse 1:1-model niet op Europa toe te passen, wat voor deze kwestie niet mogelijk is.
Het is noodzakelijk dat we het begrip aanvullende ziektekostenverzekering duidelijk definiëren.
Voor mij betekent dit: op vrijwillige basis, privé of via de bedrijven, en als aanvulling op de publieke basisverzekering...
(Spreker wordt door de Voorzitter onderbroken)
Voorzitter, vooreerst proficiat aan de heer Rocard voor zijn verslag.
Het is even belangrijk als de op gang gekomen procedure inzake de aanvullende pensioenverzekering.
Om misverstanden te voorkomen, wil ik nogmaals benadrukken dat het voorliggende verslag de aanvullende ziektekostenverzekering betreft en niet de gezondheidszorg als zodanig, al is het uiteraard zo dat beide niet mogen ontkoppeld worden.
De aanvullende ziektekostenverzekering veronderstelt een wettelijk stelsel van aanspraken en voorzieningen.
Dit van overheidswege gewaarborgd stelsel dient een degelijke, toereikende, toegankelijke en dus ook betaalbare gezondheidszorg te bieden.
Hoe beter het wettelijk stelsel, hoe kleiner de nood aan en het belang van aanvullende ziektekostenverzekering.
Nochtans maken de technologische ontwikkeling en de demografische toestand met ontgroening en vergrijzing een aanvullende ziektekostenverzekering niet overbodig en in een aantal gevallen zelfs onmisbaar.
Dit wordt nog in de hand gewerkt door de herschikkingen in de stelsels van sociale zekerheid in een aantal lidstaten.
Tegelijk is dit ook een uitgelezen kans om mensen en groepen te wijzen op de eigen verantwoordelijkheid ter zake.
Want, zoals we niet alles mogen afwentelen op de individuele burger, mogen we ook niet alles verwachten van de overheid.
De aanvulling van collectieve solidariteitsmechanismen met privé- of groepsverzekeringen strookt volledig met het subsidiariteitsprincipe.
Ten aanzien van de aanvullende pensioenen heeft de Europese Unie al een stuk regelgeving uitgewerkt. Zij heeft dit gedaan via het maken van een groenboek en daaruit is dan een ontwerprichtlijn voortgevloeid.
Men heeft dus informatie ingewonnen, onderzoek gedaan, de stelsels onderzocht in de verschillende lidstaten, enz. en dat is ook de goede weg.
Het spreekt vanzelf dat de lidstaten de eindverantwoordelijkheid blijven dragen voor hun stelsel van sociale zekerheid.
Maar als verzekeringen en dus ook aanvullende ziektekostenverzekeringen worden aangeboden op een gemeenschappelijke markt dan worden er ook gemeenschappelijke regels verondersteld met betrekking tot concurrentie, insolventie, discriminatie, transparantie en dergelijke.
Mijnheer de Voorzitter, de eerste versie van het verslag van de heer Rocard bevatte voorstellen die de verzekeringsmarkt in Europa kapot hadden kunnen maken.
Het is van essentieel belang voor verzekeringsmaatschappijen dat premies zijn gekoppeld aan voorspelbare risico' s.
Dat geldt voor allerlei verzekeringsvormen, zoals levensverzekeringen, autoverzekeringen en woonhuisverzekeringen.
Als de oorspronkelijke voorstellen waren goedgekeurd om zo discriminatie op grond van een medisch verleden te verbieden, zouden de premies aantrekkelijk worden voor chronisch zieken en onaantrekkelijk voor gezonde lieden.
Dientengevolge zouden voornamelijk chronisch zieken een ziektekostenverzekering afsluiten en dat zou hebben geleid tot een vicieuze cirkel van steeds hogere premies en steeds minder en steeds ziekere polishouders.
Het zou de hele bedrijfstak kapot hebben gemaakt en overheidsstelsels meer onder druk hebben gezet.
Het is een klassiek voorbeeld van socialistisch interventionisme.
Door te proberen discriminatie op grond van de gezondheidsstatus te elimineren, zou de heer Rocard de kip met de gouden eieren hebben geslacht.
Dit doet me denken aan het verhaal van de regeringsvertegenwoordiger die naar een zakenman toe stapte en hem vroeg: "hoe kan de staat u van dienst zijn?" .
Wanneer hebben we dat nu eens door?
Natuurlijk moeten we een krachtige en vitale markt voor de ziektekostenverzekering in Europa bevorderen, en moeten we ook de verstrekking van gezondheidsdiensten door de overheid steunen, in ieder geval voor mensen met ingewikkelde gezondheidsproblemen die niet particulier te verzekeren zijn.
De beste manier om deze doelstellingen te bereiken is de particuliere sector gewoon zijn werk te laten doen.
Er ligt nu een voorstel voor ons om een groenboek in te dienen.
Dat is beter dan het oorspronkelijke voorstel, maar zelfs dit gaat nog te ver.
Wat vandaag nog een groenboek is, is morgen een betuttelende en schadelijke wet.
Deze bedrijfstak en de patiënten die ervan afhankelijk zijn, zijn het best geholpen door ze met rust te laten.
Mijnheer de Voorzitter, ik dank de heer Rocard en feliciteer hem met zijn verslag. De heer Marinos wil ik graag feliciteren met het advies van zijn commissie.
De Commissie verwelkomt dit initiatief dat op een cruciaal moment komt. We hebben zojuist immers een politiek debat op Europees niveau over de modernisering van de sociale bescherming gelanceerd.
We zijn voor het eerst tot de conclusie gekomen dat er behoefte is aan samenwerking om de stelsels van sociale bescherming op Europees niveau te moderniseren.
In dit verslag worden de economische en sociale uitdagingen genoemd die voortvloeien uit de maatregelen met betrekking tot de aanvullende ziektekostenverzekering, die tegenwoordig van vitaal belang is omdat het stelsel van basisverzekeringen aan herziening toe is en omdat de behoefte aan gezondheidszorg steeds groter wordt.
In het verslag wordt gesteld dat de Commissie actie moet ondernemen en daar zijn wij het natuurlijk mee eens.
Ten eerste moeten we rekening houden met de grote verscheidenheid op Europees niveau.
Er zijn enorme verschillen tussen de lidstaten onderling wat betreft de definitie, de werking van de stelsels en de combinatie van publieke en particuliere sector.
Ik zal u een voorbeeld geven ter illustratie van de verschillen tussen vrijwillige en aanvullende ziektekostenverzekering: de bevolkingsdekking varieert van minder dan 0,5% in Zweden tot meer dan 85% in Frankrijk.
Deze cijfers zijn echter misleidend omdat zowel het concept als de dekking van het stelsel per land sterk verschilt.
De Commissie zal binnen haar bevoegdheden onmiddellijk actie ondernemen en ik zal trachten een reactie te geven op de conclusies van uw verslag.
Wat ten eerste de kwestie van het groenboek betreft, zijn de problemen zodanig complex van aard dat een groenboek voorbarig lijkt.
Het is echter van belang een uitvoerig verslag over de situatie op te stellen en dit kan op zeer korte termijn.
Natuurlijk houden we rekening met de grote verscheidenheid aan nationale stelsels en de complexe aard van de gezondheidszorg in Europa.
De Commissie zal onmiddellijk een onderzoek naar de aanvullende ziektekostenverzekering instellen.
Vanwege de complexiteit van de kwestie verwachten we geen resultaten vóór eind 2001.
Dit onderzoek kan als basis dienen voor een mededeling van de Commissie aan de Raad en het Europees Parlement waarin initiatieven of maatregelen worden voorgesteld.
Overeenkomstig de verzoeken van het Parlement zullen we trachten een raamwerk op te stellen en een objectieve en onderbouwde analyse te maken waarin rekening wordt gehouden met de grote diversiteit, en waarin de verschillende aspecten van deze kwesties aan bod komen.
U hebt op een groot aantal aspecten gewezen.
Wij denken hierbij vooral aan algemene vraagstukken zoals toegankelijkheid van de gezondheidszorg voor iedereen en specifiekere vraagstukken zoals de rechten van personen die zich in een andere lidstaat willen vestigen of daar willen gaan werken.
Over de andere twee voorstellen - de richtlijn, de juridische procedure, en het Europees forum - moeten we maar eens goed nadenken.
Als het onderzoek over een jaar is afgerond, zou dat de volgende stap kunnen zijn. We hebben dan niet alleen de lidstaten onderling vergeleken, maar kunnen dan ook werken met vergelijkbare indicatoren die van belang zijn met het oog op eventuele voorstellen voor Europese samenwerking.
Het debat is gesloten.
De stemming vindt morgenmiddag om 12 uur plaats.
Bestrijding van sociale uitsluiting
Aan de orde is het verslag (A5-0307/2000) van mevrouw Figueiredo, namens de Commissie werkgelegenheid en sociale zaken, over het voorstel voor een besluit van het Europees Parlement en de Raad tot vaststelling van een communautair actieprogramma ter aanmoediging van samenwerking tussen lidstaten ter bestrijding van sociale uitsluiting (COM(2000) 368 - C5-0317/2000 - 2000/0157(COD)).
Mijnheer de Voorzitter, waarde collega's, mevrouw de commissaris, het is ons allen bekend dat de sociale ongelijkheid in de Europese Unie de voorbije tien jaar is toegenomen. 65 miljoen Europeanen, circa 18% van de bevolking, leeft onder de armoedegrens.
De situatie verschilt aanzienlijk van lidstaat tot lidstaat, maar één ding is zeker: Portugal is er het ergst aan toe.
Maar liefst 24% van de Portugese bevolking leeft in armoede.
Lage lonen, onzekere banen, ondermaatse vergoedingen en krappe pensioenen en uitkeringen die beletten dat zowel werknemers en hun gezin als oudere mensen een waardig bestaan kunnen leiden, zijn hiervan de voornaamste oorzaak. Tijdens de bijeenkomst van de Europese Raad in Lissabon op 23 en 24 maart werd aangedrongen op de noodzaak dringend maatregelen te treffen om aan deze onaanvaardbare situatie van armoede en sociale uitsluiting een einde te maken.
Hiertoe dienen diepgaande wijzigingen te worden aangebracht in de macro-economische beleidsvormen op communautair en nationaal niveau. Er moet met name paal en perk worden gesteld aan het primaat van de monetaire beleidskeuzes van het stabiliteitspact, zodat niet alleen de huidige armoede wordt bestreden, maar ook in de toekomst nieuwe crisissituaties kunnen worden voorkomen.
In deze context verdienen de nieuwe technologieën en bepaalde maatschappelijke groepen zoals vrouwen, kinderen en jongeren bijzondere aandacht. Wij moeten garanderen dat alle personen toegang hebben tot een behoorlijk inkomensniveau en menswaardige levens- en arbeidsomstandigheden.
Ondanks de verplichtingen die de Raad onlangs nog op de Top van Lissabon is aangegaan, ondanks de nadruk die daar werd gelegd op de correlatie tussen economische vooruitgang en sociale vooruitgang, zijn de geformuleerde voorstellen niet meer dan een poging om het gezicht van de Raad te redden. Zij wekken de indruk dat de Raad alles in het werk stelt om de armoede uit te bannen en zodoende zijn herhaaldelijk geuite belofte nakomt.
In wezen is het door de Commissie ingediende voorstel voor een communautair actieprogramma ter aanmoediging van samenwerking tussen lidstaten ter bestrijding van sociale uitsluiting niet meer dan een studieprogramma.
Daarom is het van wezenlijk belang dat bepaalde aspecten van het programma worden versterkt, met name de ontwikkeling van innovatieve processen als onderdeel van de open methode van coördinatie.
Hierbij moet bijzondere aandacht worden besteed aan de ergst getroffen bevolkingsgroepen en de sociale groepen die het risico lopen hiervan in de toekomst het slachtoffer te worden.
Het verslag bevat nog andere belangrijke voorstellen.
Zo wordt onder meer gesuggereerd het referentiebedrag voor de uitvoering van dit programma op te trekken van 70 tot 100 miljoen euro. De Commissie wordt verzocht haar beleid te coördineren, met name op het gebied van economische en monetaire zaken, belastingen, mededinging, consumentenbescherming, visserij en landbouw, teneinde de armoede en de sociale uitsluiting op nationaal niveau uit te bannen.
Hiertoe moet zij haar beleidsmaatregelen en programma' s onderzoeken op de mogelijke gevolgen ervan voor armoede en sociale uitsluiting.
Ik hoop dat ook de voorstellen die het belang van kwalificaties en integratie in het beroepsleven onderstrepen op uw steun kunnen rekenen. In dit opzicht moet rekening worden gehouden met het zich steeds meer uitbreidende verschijnsel van sociale uitsluiting en armoede, ondanks de uitoefening van betaalde beroepsbezigheden.
Het is van fundamenteel belang dat de Raad zijn beloften gestand doet, niet alleen in verband met het programma maar ook met betrekking tot de definitie van de doeleinden en streefdoelen die eind dit jaar moeten worden vastgesteld. De Raad mag de in de conclusies van de Top van Lissabon gecreëerde verwachtingen niet beschamen.
Hij moet de strijd tegen armoede, werkloosheid en sociale uitsluiting met alle mogelijke middelen steunen.
Tot slot dank ik de leden van de Commissie werkgelegenheid en sociale zaken, de rapporteurs van de overige commissies, het Economisch en Sociaal Comité en het Comité van de regio's, de maatschappelijke NGO's en de deskundigen van de Commissie, het Franse voorzitterschap en het Parlement die met mij hebben samengewerkt voor de uitstekende verstandhouding.
In deze medebeslissingsprocedure zijn wij erin geslaagd een consensus te bereiken die tot doel heeft het eindverslag te vereenvoudigen en de snelle goedkeuring van de tekst door de Raad te bevorderen.
De voorstellen die wij morgen ter stemming zullen voorleggen, zijn het resultaat van de in de bevoegde commissie bereikte overeenstemming, met inbegrip van de nieuwe voorstellen tot vervanging en verwerping van diverse elkaar overlappende amendementen.
Mijn dank voor het begrip dat u voor dit proces weet op te brengen. Onze bijdrage zorgt er mede voor dat de Europese Unie op dit vlak weer over een programma zal kunnen beschikken, ondanks de onmiskenbare beperkingen en onvolkomenheden.
Het gaat eigenlijk in de eerste plaats om een instrument dat ons moet helpen grotere waakzaamheid te betrachten in onze strijd voor meer sociale rechtvaardigheid.
Voorzitter, ik wil in de eerste plaats mijn dank uitspreken aan mevrouw Figueiredo voor haar verslag.
In de tweede plaats wil ik ook de blijdschap uitspreken dat er inderdaad een compromis is over dit belangrijke verslag waardoor het mogelijk wordt gemaakt om de eerste lezing succesvol af te ronden.
Met betrekking tot de amendementen van de Begrotingscommissie kan ik tot mijn vreugde zeggen dat zij allemaal zijn overgenomen.
Eigenlijk gaat het om drie punten.
Het eerste punt is dat de Begrotingscommissie vond dat in het programma in vergelijking met andere programma's te weinig Parlement zat en te veel Raad, dat het toch te veel op de Raad was toegesneden.
Het tweede punt en dat is eigenlijk het grootste punt, is de kwestie van de comitologie.
Die is op sommige punten wel erg naar de lidstaten toegeschreven.
Alleen het instellen van een comité leidt al tot een half jaar uitstel bij de totstandkoming van het programma.
Men heeft een half jaar nodig om dat comité in te stellen, bij mekaar te roepen en dan hoeven zij niet eens hun gebruikelijke blokkadetactieken toe te passen, want dan duurt het wel een jaar.
Die comitologie is werkelijk een enorme hypotheek, ook op dit programma.
Ik zou de Commissie willen vragen om naar aanleiding van datgene wat de heer Patten gedaan heeft, ook nog eens na te denken of niet iets gelijkwaardigs tegenover de lidstaten mogelijk is.
Ten slotte, de kwestie van de technische ondersteuning.
De Begrotingscommissie staat erop dat de technische ondersteuning in het programma wordt opgenomen.
Wat de Commissie sociale zaken uiteindelijk heeft vastgesteld, is 100 miljoen.
Daarin moet een passend bedrag gereserveerd worden voor technische ondersteuning zodanig dat het programma ook werkelijk voldoende ondersteuning krijgt.
Dus klachten daarover van de zijde van de Commissie zijn volgens het Parlement ongegrond als die technische ondersteuning in het programma zelf wordt opgenomen.
Mijnheer de Voorzitter, dames en heren, ook wij van de Economische en Monetaire Commissie willen de rapporteur met haar voorstel feliciteren.
Zij heeft al beschreven hoe schandalig de situatie is: 18% van de Europese bevolking leeft onder de relatieve armoedegrens!
Dit is niet alleen een thema voor de Commissie werkgelegenheid en sociale zaken, dit is zeker ook een thema voor ons als Economische en Monetaire Commissie, omdat die 65 miljoen mensen niet alleen geen middelen krijgen en geen sociale en culturele rechten hebben, maar ook omdat het hen onmogelijk wordt gemaakt om met hun eigen talenten mee te werken aan de opbouw van de maatschappij en omdat het hun onmogelijk wordt gemaakt hun eigen talenten te ontwikkelen en de beroepen uit te oefenen waarvoor zijn geschikt zijn.
Daarom hebben wij in de Economische en Monetaire Commissie eensgezind een ideaal vooropgesteld door te zeggen dat iedereen in staat moet worden gesteld om door eigen arbeid een essentiële bijdrage tot het eigen levensonderhoud te leveren.
Iedereen moet in staat worden gesteld om zich te ontwikkelen en zich verder te bekwamen.
Wij beseffen maar al te goed dat dit probleem niet met een eenmalige ingreep, een eenmalig inhaalmanoeuvre kan worden rechtgezet.
Het gaat hier om een permanente situatie, waarbij elke nieuwe technologiegolf weer winnaars en verliezers oplevert.
Daarom moet de samenleving voor open mechanismen zorgen waardoor de betrokkenen weer meekunnen.
Wij zien drie aspecten: sociale integratie moet ten eerste als opdracht worden gedefinieerd en daarom moeten de resultaten van onze inspanningen ook in het voorjaarsverslag worden opgenomen; ten tweede moeten we via open coördinatie de lokale en regionale instanties mobiliseren zodat zij hun bijdrage kunnen leveren, en ten derde moeten de lidstaten - zoals in Lissabon werd geëist en waarmee toen is begonnen - het eindelijk eens worden over targets en benchmarks, zodat het parlement dit proces kan controleren en vooruithelpen.
Mijnheer de Voorzitter, mijnheer de commissaris, mijn fractie is uiterst voldaan over het voorstel voor een communautair programma ter bestrijding van sociale uitsluiting. Dit is volgens ons een mijlpaal in de poging dit verschijnsel te leren kennen, te onderzoeken en te bestrijden.
Dit is een omvangrijk verschijnsel dat zich in alle Europese samenlevingen voordoet en nieuwe vormen begint aan te nemen ten gevolge van de veranderde economische en technologische situatie. Ook veel regeringen zijn daardoor in verlegenheid gebracht en achterop geraakt bij niet alleen de bewustwording maar ook de bestrijding van de sociale problemen die deze ingrijpende veranderingen teweeg brengen.
Wij geven steun aan de hoofdkenmerken van dit programma, zoals de multidisciplinaire aanpak, de gezondheidsmaatregelen en de maatregelen op het gebied van onderwijs en huisvesting. Ook stemmen wij in met de aansluiting van dit programma op andere aanverwante beleidsvormen, waarop het een aanvulling moet zijn, en met de deelneming van niet gouvernementele organisaties en de mensen zelf die het slachtoffer zijn van sociale uitsluiting.
Wij geven steun aan de verhoging van de begroting tot 100 miljoen euro en de poging het programma dichtbij de burger te brengen.
Dit is een goede gelegenheid om de burgers te laten voelen dat het sociaal Europa bestaat, dat het sociaal Europa wel degelijk wordt geboren, en niet slechts een vrome wens of een leus, maar een realiteit is.
Daarom hechten wij ook groot belang aan de samenwerking met lokale, regionale en grensoverschrijdende instanties. Wij hebben met het oog daarop verschillende amendementen ingediend die gelukkig in alle fracties in goede aarde zijn gevallen.
De Commissie gelijke kansen heeft erop gewezen dat in het programma rekening moet worden gehouden met het feit dat vrouwen bijzonder kwetsbaar zijn als het om sociale uitsluiting gaat, en met name bepaalde groepen van vrouwen, zoals immigranten, gehandicapten, werklozen, ongeschoolden en alleenstaande vrouwen met een gezin.
Deze groepen van vrouwen zijn niet alleen buiten het sociaal weefsel komen te staan, maar kunnen ternauwernood de voorwaarden verwerven die hen heropname kunnen garanderen.
Wij zullen de tenuitvoerlegging en de evaluatie van het programma goed in de gaten houden, mijnheer de commissaris. Wij zijn namelijk van mening dat dit programma kan bijdragen aan de verwezenlijking van het doel dat ons allen voor ogen staat, namelijk het doel van het sociaal Europa, het doel van het Europa van de burgers.
Dit debat wordt nu onderbroken en zal om 21.00 worden voortgezet.
Actualisering van de stabiliteitsprogramma's van Duitsland, Finland en Nederland
Aan de orde zijn de aanbevelingen van de Commissie betreffende een advies van de Raad inzake actualisering van de stabiliteitsprogramma' s van Duitsland, Finland en Nederland.
Mijnheer de Voorzitter, de Commissie heeft vandaag drie aanbevelingen aangenomen, met het oog op even zovele adviezen van de Raad over de geactualiseerde stabiliteitsprogramma's van Duitsland, Nederland en Finland; dit zijn de eerste lidstaten die geactualiseerde programma's voor de ronde 2000-2001 hebben gepresenteerd.
Zoals u zich zult herinneren, voorziet het Stabiliteits- en groeipact in versterkt toezicht en gaat het uit van de begrotingstoestand van de lidstaten gedurende de derde fase van de Economische en Monetaire Unie.
De stabiliteitsprogramma's die de lidstaten van de eurozone ieder jaar moeten presenteren, vormen het centrale bestanddeel van dit toezicht.
De landen buiten de eurozone overleggen convergentieprogramma's die sterk op de stabiliteitsprogramma's lijken, hoewel ze andere doelstellingen hebben.
In de stabiliteitsprogramma's zijn de strategieën op middellange termijn voor de openbare financiën opgenomen.
De vraag is hoe op middellange termijn een evenwichtige begrotingssituatie met een overschot kan worden bereikt.
U zult zich herinneren dat wij daarnaar streven om een zekere reserve op te bouwen, zodat in geval van een crisis het overheidstekort het begrotingstekort met niet meer dan de norm van 3% van het BBP te boven gaat. In tijden van crisis kan dat uiteraard gebeuren.
Dat betekent dat wij de periodes waarin de economie een opgaande lijn vertoont, moeten benutten om eventuele tekorten om te buigen naar een evenwicht of een overschot.
De lidstaten nemen bij de jaarlijkse actualisering van de programma's een jaar meer in hun programma op, analyseren het begrotingsbeleid dat zij het afgelopen jaar hebben gevoerd, verklaren en beschrijven de maatregelen die zij op begrotingsgebied hebben genomen, en herzien hun ramingen en begrotingsdoelstellingen.
Wij actualiseren deze programma's nu voor de tweede keer. Wij deden dat voor het eerst in 1999, en wij doen dat nu in 2000 weer, voor een periode die een jaar meer omvat.
De Commissie evalueert de programma's van de lidstaten, en op basis van die evaluatie kan de Raad de door de Commissie gedane aanbevelingen aannemen.
Voordat dit gebeurt, worden de aanbevelingen en de programma's zelf echter uitgebreid geanalyseerd door het Economisch en Financieel Comité.
In dit kader, en om het Parlement op de hoogte te houden, vindt de Commissie het beslist noodzakelijk verslag uit te brengen over de voortgang van dit proces.
De Commissie kan binnen de reguliere jaarlijkse procedure voor de beoordeling van de begroting nog een ander soort van aanbevelingen doen, waarmee de Commissie er in voorkomend geval op kan wijzen dat bepaalde lidstaten niet aan de normen voor het overheidstekort voldoen. Het is tot dusverre nog niet nodig geweest dit instrument, dat ter coördinatie van het economisch beleid dient, te gebruiken.
De begrotingen van de lidstaten voldoen tot nu toe namelijk aan de normen van het Stabiliteits- en groeipact. Steeds meer lidstaten slagen erin hun begroting in evenwicht te brengen of zelfs een duidelijk begrotingsoverschot te behalen.
Dat heeft ons aan het denken gezet. Wij hebben ons afgevraagd of de mogelijkheden van het Stabiliteits- en groeipact niet zijn uitgeput nu de kwantitatieve doelstelling van een bepaald eindcijfer is behaald.
Misschien is het nuttig er andere aspecten in op te nemen die op de kwaliteit van de overheidsfinanciën in de volgende programma's betrekking hebben. De Commissie heeft ervoor gekozen deze weg te volgen, en dat betekent dat wij nu ook andere aspecten bij onze jaarlijkse evaluatie gaan betrekken die wij voorheen buiten beschouwing lieten.
In de eerste plaats zullen wij het karakter van het begrotingsbeleid van ieder van de lidstaten beoordelen in functie van de conjuncturele situatie waarin die lidstaat zich bevindt. Dat wil zeggen dat wij beoordelen of de begrotingsmaatregelen procyclisch of anticyclisch van aard zijn, en in hoeverre zij de marktwerking ondersteunen of juist spanning op de markt veroorzaken.
In de tweede plaats proberen wij ook de coherentie van eventuele bezuinigingen en belastingsverlagingen te beoordelen, aan de hand van een aantal beginselen die ons in staat stellen een gemeenschappelijk standpunt terzake te bepalen.
In de derde plaats - en dat is heel belangrijk - beoordelen wij in hoeverre er sprake is van een herstructurering van de overheidsuitgaven die de groei en de productie ten goede komt, en daarmee toekomstige inflatiedruk voorkomt.
Tenslotte beoordelen wij in welke mate de jaarlijkse nationale begrotingen bij wat ambitieuzere strategieën voor het beheer van de overheidsfinanciën op middellange termijn passen.
Problemen in verband met de vergrijzing van de bevolking worden bijvoorbeeld steeds belangrijker.
Wat dit punt betreft, wil ik er nu alleen even op wijzen dat de laatste Ecofin-Raad de Commissie heeft verzocht om het langetermijneffect van de vergrijzing op de overheidsfinanciën vanaf volgend jaar bij de beoordeling van de stabiliteitsprogramma's te betrekken.
Een van de drie programma's die ik nu zal bespreken, namelijk dat van Nederland, bevat al een bijlage met een specifieke analyse van dit concrete probleem.
Ik zal nu heel kort ingaan op de drie onlangs geactualiseerde stabiliteitsprogramma's die de Commissie vandaag heeft behandeld.
In de eerste plaats hebben de drie lidstaten in kwestie zeer grote vorderingen gemaakt met het saneren van hun overheidsfinanciën sinds zij in 1997 besloten aan de monetaire unie deel te nemen. Finland had zelfs in 1998 al een begrotingsoverschot, en Nederland bereikte dat in 1999.
De nieuwe programma's van deze lidstaten lopen tot en met 2004. Finland stelt zich ten doel een begrotingsoverschot te handhaven dat meer dan 4% van het BBP bedraagt.
Nederland heeft geringe overschotten behaald, die groter zouden kunnen zijn als we de ontwikkeling van de economische groei in aanmerking nemen en indien er bepaalde economische beleidsbeslissingen worden genomen die nu nog in beraad zijn.
Voor Duitsland ligt de zaak anders; dit land is geleidelijk op weg naar een algeheel evenwicht.
In alledrie de gevallen bestaat er echter voldoende speelruimte om een eventuele crisis het hoofd te bieden zonder het maximale begrotingstekort van 3% te overschrijden.
Alledrie de landen zijn voornemens in 2001 en de daaropvolgende jaren aanzienlijke belastingverlagingen door te voeren, waardoor de belastingdruk op de factor arbeid zal afnemen en de werkgelegenheid en de investeringen worden bevorderd. Deze belastingverlagingen zijn dan ook gunstig en noodzakelijk, mits de stabiliteit van de openbare financiën wordt gehandhaafd.
In Duitsland en Nederland voorziet men voor volgend jaar een verslechtering van de begrotingssituatie ten gevolge van deze belastingverlagingen.
Dat is met name voor Duitsland van belang, omdat de geleidelijke vermindering van het overheidstekort hierdoor wordt onderbroken.
Een van de aspecten van het Duitse programma, waar de Commissie zich natuurlijk zorgen over maakt en waarop wij zullen aandringen, is dat deze trendbreuk zich slechts één jaar manifesteert ten gevolge van de belastingverlaging, maar geen gevolgen voor de toekomst heeft.
Wat Nederland betreft, maakt de Commissie zich zorgen over andere dingen, zoals de aanpassing van de policy mix en het risico dat de overheid de toch al sterke economische groei door de belastingverlagingen nog verder aanwakkert, waardoor de Nederlandse economie oververhit zou kunnen raken.
Onze voornaamste boodschap is daarom dat de vermindering van de belastinginkomsten gepaard moet gaan met een strikte beheersing van de overheidsuitgaven.
Duitsland en Nederland hebben dit jaar veel geld verdiend met de verkoop van licenties voor de derde generatie mobiele telefonie.
In Duitsland bedroegen deze inkomsten 2,5% van het BBP, in Nederland 0,7%.
Beide landen hebben deze inkomsten zeer consequent en correct gebruikt om de staatsschuld te verminderen.
Door deze factor, maar vooral dankzij een gunstiger begrotingssaldo en een hogere economische groei, zal de staatsschuld de komende jaren duidelijk een dalende tendens vertonen.
Zo wordt bijvoorbeeld verwacht dat de Duitse staatsschuld dit jaar zal afnemen tot de norm van 60% van het BBP, terwijl Nederland dit jaar nog lager zal uitkomen.
In Finland ligt de staatsschuld al ver onder het afgesproken niveau en blijft gestaag dalen.
Door de vermindering van de schuld hoeft er minder rente te worden betaald, wat een van de randvoorwaarden is om de belastingen te kunnen verlagen en, in sommige gevallen, bepaalde overheidsuitgaven te verhogen.
Een van de positieve aspecten van het Nederlandse programma is dat daarin - zoals ik al zei - bijzondere aandacht wordt besteed aan de gevolgen die de vergrijzing van de bevolking de komende jaren voor de schatkist zal hebben.
Dit probleem zal zich in meerdere of mindere mate ook in andere lidstaten voordoen, zoals op de laatste vergaderingen van de eurogroep en de Ecofin-Raad duidelijk is gemaakt.
Als we bedenken dat de kosten in de toekomst zullen stijgen, zullen er op korte termijn beslissingen moeten worden genomen om die kosten te beheersen en hun beheersbaarheid op lange termijn te garanderen.
De Nederlandse regering zal, op basis van haar eigen programma, belangrijke beslissingen over het gebruik van haar begrotingsreserves moeten nemen. Het zou goed zij als zij die middelen gebruikte om de vermindering van de staatsschuld te versnellen, waardoor zij een grotere reserve op zou bouwen om dit soort problemen in de toekomst het hoofd te bieden.
De ambitieuze doelen die de Finse regering zich met betrekking tot haar begrotingsoverschot stelt, zijn nu al grotendeels door de genoemde vergrijzing ingegeven.
Wij hopen ook dat Duitsland bij de volgende actualisering van haar stabiliteitsprogramma's meer aandacht aan dit aspect zal besteden, vooral met het oog op de gevolgen van de hervorming van het pensioenstelsel die momenteel plaatsvindt.
Tenslotte verheugt het de Commissie dat Duitsland, Nederland en Finland hun geactualiseerde programma's zo snel hebben ingediend.
In Nederland en Finland zijn de programma's gelijk met de ontwerpbegroting voor volgend jaar aangenomen. De Commissie vindt dit een betere aanpak dan voorheen, toen wij deze actualiseringen pas ontvingen nadat de begroting in ieder land was gepresenteerd.
Hiermee wordt gegarandeerd dat de jaarlijkse begrotingsbesluiten binnen een strategisch meerjarenkader worden genomen. Bovendien krijgen de instellingen van de Gemeenschap zo een actueel en compleet overzicht van de economische situatie van ieder land, dat op de meest recente cijfers berust.
De Commissie beveelt de overige lidstaten, die nog aan hun actualiseringen werken, dan ook aan dit voorbeeld te volgen. Dit jaar zal dat helaas niet meer lukken, maar de komende jaren kan dat wel.
Dit zijn de belangrijkste opmerkingen die ik over de drie vandaag gepresenteerde programma's wilde maken.
Ik sta tot uw beschikking om een en ander nader toe te lichten, om uw opvattingen te vernemen en eventuele vragen te beantwoorden.
Mijnheer de Voorzitter, mijnheer de Commissaris, wij zijn u dankbaar voor dit verslag over de ontwikkeling van de begrotingstekorten in de Europese Unie.
Algemeen gezien is de balans toch positief.
Bij het opstellen van het Verdrag van Maastricht werd nog uitgegaan van een maximaal tekort van 3%.
Het gemiddelde van dit tekort voor euroland bedraagt nu ongeveer 1% en we gaan de richting uit van begrotingen in evenwicht. Het gaat dus de goede kant op.
Mijnheer de Commissaris, bent u niet bang dat het begrotingstekort in de Bondsrepubliek volgend jaar in plaats van te dalen nogmaals met een half percent zal stijgen, ondanks het feit dat de UMTS-licenties dit jaar als een warme regen over de Duitse financiën zijn neergedaald?
Wij zien dat dit de ontwikkeling is in het grootste land van de Eurozone, terwijl in Nederland en Finland al werd bereikt wat wij eisen, namelijk een begrotingsoverschot ter afbetaling van de te hoge schulden.
Ik herhaal mijn vraag. Bent u niet bezorgd?
Ik wil nog een keer met nadruk stellen dat wij van de Europese Volkspartij naast een onafhankelijke Europese centrale bank, een consequente toepassing van de stabiliteits- en groeifactor als een essentiële pijler van de prijsstabiliteit in Europa beschouwen.
Mijnheer de Voorzitter, zoals ik net al zei, is dit een van de punten waar wij in het geval van Duitsland op hebben gewezen. Twee elementen zijn hier van belang.
In de eerste plaats zijn dat de UMTS-licenties, die - zoals ik al eerder heb gezegd - zijn gebruikt om de schuld te verminderen, zodat de staatsschuld praktisch op 60% uitkomt.
De inkomsten uit de verkoop van de licenties voor de derde-generatie mobiele telefonie moeten om boekhoudkundige redenen ook voor de vermindering van het begrotingstekort worden meegerekend.
Daarmee komt Duitsland in 2000 op een begrotingsoverschot van anderhalf procent van het bruto binnenlands product uit.
Als we de inkomsten uit de licenties voor mobiele telefonie daarvan aftrekken, resteert echter een begrotingstekort van 1%, en dat is het cijfer dat wij voor het stabiliteitsprogramma gebruiken.
Om een antwoord te geven op uw vraag, kan ik u zeggen dat het tekort over 1999 dus 1,4% bedraagt; in 2000 zal dit 1% zijn en zoals u terecht opmerkte zal in 2001 het tekort weer stijgen tot 1,5%, in plaats van verder te dalen.
Waarom accepteert de Commissie deze toename van het begrotingstekort?
Vooral vanwege de positieve gevolgen die de belastingmaatregelen voor Duitsland kunnen hebben.
De belastingdruk in Duitsland is bovengemiddeld.
Het pakket belastingmaatregelen dat in Duitsland is aangenomen, heeft weliswaar grotere gevolgen voor de aanbodzijde van de economie dan voor de vraagzijde, maar toch zal het ook een zeker effect op de vraag hebben. Wij denken dat de groeikansen van de Duitse economie daardoor op middellange termijn zullen toenemen.
Daarom vinden wij het goede maatregelen, ook al houden ze in dat er weer een stap terug wordt gezet.
Wij maken ons echter wel degelijk zorgen over deze stap terug, en dat steken wij in het programma ook niet onder stoelen of banken. Wij zijn ons ervan bewust dat iedere stap achteruit later moet worden ingehaald.
Vandaar dat wij er bij de Duitse regering op aandringen bijzonder op te passen bij het opstellen van de werkprogramma's voor 2002, en erop toe te zien dat de inkomsten stijgen en de uitgaven dalen, zodat het begrotingstekort weer afneemt.
Volgens het huidige programma zou het begrotingstekort in 2002 tot 1% afnemen, in 2003 tot 0,5%, en in 2004 zou Duitsland zijn begroting in evenwicht hebben.
Iets later en op een iets andere manier dan wij graag hadden gezien, maar in ieder geval met voldoende reserves om niet in moeilijkheden te raken als zich een economische crisis voordoet.
Mijnheer de Voorzitter, ik vind het prima dat de openbare financiën in de betreffende landen gunstig evolueren, maar ik heb vastgesteld dat vele mensen nerveus worden over de prijsstabiliteit in Europa.
Zij zeggen dat een van de grootste landen, dat voor de economie in Europa ook een van de belangrijkste landen is, te weten Duitsland, het risico loopt in een overspannen economische situatie terecht te komen.
Ik wil uw oordeel over de inflatieontwikkeling in Duitsland graag horen. Bent u verder van mening dat de algemene ontwikkeling van de inflatie in de Unie een reden is tot ongerustheid?
Toen ik het over oververhitting had, had dat eerder betrekking op de Nederlandse en de Finse economie dan op de Duitse.
In Duitsland speelt het probleem van oververhitting niet op dezelfde wijze als in de beide andere landen.
Er bestaat wel bezorgdheid over de inflatie, dat staat vast.
We moeten niet vergeten dat wij de laatste tijd met twee ongunstige ontwikkelingen zijn geconfronteerd.
De olieprijzen zijn in iets meer dan een jaar verdriedubbeld, en als wij daar de ontwikkeling van de wisselkoers van de euro ten opzichte van de dollar bij optellen, hebben die twee ontwikkelingen samen duidelijk een ongunstige weerslag op de inflatie.
Zoals u weet, bedraagt de inflatie momenteel 2,8%, wat duidelijk boven de doelstelling ligt die de centrale bank heeft bepaald.
De onderliggende inflatie bedraagt echter nog maar 1,4%. Dat wil zeggen dat wij de olieprijzen mogen beschouwen als de eigenlijke en fundamentele oorzaak van deze situatie.
Hoe de inflatie zich naar verwachting zal ontwikkelen, is een onderwerp dat ik vanaf 22 november in meer detail met u kan bespreken.
Op die dag presenteren wij namelijk onze economische vooruitzichten voor volgend jaar. Volgens onze eerste schattingen zullen wij het jaar 2000 echter afsluiten met een gemiddelde inflatie die iets boven de inflatiedoelstelling van de Europese Centrale Bank ligt, en duidelijk boven het cijfer dat wij in onze prognoses van april hadden voorzien.
Toen hadden wij het nog over 1,8%. Ook in 2001 zal de inflatie hoger zijn dan wij dit voorjaar in onze ramingen hadden voorzien, eveneens zo'n 1,8 of 1,7%.
Gemiddeld zal dat echter veel dichter bij de 2% uitkomen die - zoals ik al zei - de doelstelling van het monetair beleid van centrale bank is.
Dit alles gaat natuurlijk alleen op als zich geen nieuwe verrassingen met betrekking tot de olieprijzen en de koers van de dollar voordoen.
Mijnheer de commissaris, in uw toespraak heeft u, terecht, de nadruk gelegd op het probleem van de vergrijzing van de bevolking in de drie betrokken landen - dat echter ook geldt voor alle andere landen in Europa - en heeft u aangegeven dat dit probleem opgelost moet worden. Het vergrijzingsprobleem hangt namelijk samen met de pensioenschuld die als een dreigende onbekende boven de sanering van de overheidsfinanciën van de Europese landen hangt en in de toekomst gedoemd is toe te nemen.
In het bulletin van afgelopen juli heeft de Europese Centrale Bank een mogelijke strategie voor de hervorming van de pensioenstelsels aangegeven, dat wil zeggen, voor de overgang van het huidige omslagstelsel naar een kapitaaldekkingsstelsel ook voor de verplichte pensioenverzekering. Op die manier kunnen middelen vrijkomen en kan op termijn de duurzaamheid van de Europese pensioenstelsels worden gegarandeerd.
Mijnheer de commissaris, ik zou graag weten of de Commissie daar nog iets over kan zeggen.
Mijnheer de Voorzitter, ik dank de heer Della Vedova voor zijn interventie.
De Commissie heeft de vergrijzing van de Europese bevolking al eerder aan de orde gesteld, en de Europese Raad van Lissabon was het met de Commissie eens dat dit probleem grondig moest worden bestudeerd.
Het comité voor het economische beleid heeft hier de afgelopen maanden dan ook samen met de Commissie aan gewerkt.
In de laatste Ecofin-Raad is een verslag van het comité voor het economisch beleid gepresenteerd waaruit in grote lijnen blijkt dat de vergrijzing in Europa een algemeen probleem is, hoewel het niet voor alle landen precies hetzelfde ligt.
Een land als Ierland is bijvoorbeeld een duidelijke uitzondering, omdat het een zeer jonge bevolking heeft en de actieve bevolking nog groeit, terwijl andere landen met een hogere participatiegraad een sterk vergrijsde bevolking hebben.
Het verslag maakt duidelijk dat de situatie er door de tot dusver uitgevoerde hervormingen van de socialezekerheidsstelsels op vooruit gaat.
Tevens wordt benadrukt dat de vermindering van de staatsschuld helpt het begrotingstekort laag te houden, en daarmee ook aan een oplossing voor deze situatie bijdraagt.
De situatie zal de komende twintig jaar per land verschillen, maar door de bank genomen zal het overheidstekort door de vergrijzing met 2% à 7% toenemen, al naar gelang de specifieke omstandigheden in elk land.
De twee factoren die ik heb genoemd, zullen echter niet toereikend zijn om het probleem op te lossen.
De lidstaten moeten natuurlijk ieder voor zich beslissen hoe zij dit probleem willen oplossen. De Commissie zal dienaangaande geen enkel voorstel doen.
Ik heb de indruk dat de formules die momenteel in de verschillende lidstaten worden toegepast, drie elementen bevatten.
In de eerste plaats zoekt men naar een methode voor de financiering van de omslagstelsels waarin kapitalisatie een zekere rol kan spelen.
Ik heb daarstraks het Nederlandse systeem, dat al duidelijke kapitalisatie-elementen bevat, als voorbeeld genoemd.
In de tweede plaats proberen de lidstaten hun openbare omslagstelsels met particuliere kapitalisatiesystemen te verenigen. Naast de omslagstelsels kan natuurlijk zonder bezwaar de oprichting van specifieke beleggingsfondsen worden gesteund, waarmee op lange termijn belastingvoordelen kunnen worden behaald en waarmee het probleem van de vergrijzing ook kan worden opgevangen.
Uiteindelijk moet iedere lidstaat echter zelf zijn keus bepalen, omdat de lidstaten, zoals ik al zei, zelf voor deze kwestie verantwoordelijk zijn.
Dank u, commissaris.
BSE en verbod op diermeel in diervoeder
Aan de orde zijn de mededelingen van de Raad en de Commissie inzake BSE en het algehele verbod op diermeel in diervoeder.
Mevrouw de Voorzitter, ik ben blij in de gelegenheid te zijn u op de hoogte te brengen van de laatste ontwikkelingen inzake de BSE-crisis.
Ik was toch al van plan het verslag van de commissie Phillips, dat de Britse regering eerder deze maand heeft gepubliceerd, onder uw aandacht te brengen, maar de gebeurtenissen van de afgelopen week in Frankrijk nopen mij de zaak eerder naar voren te brengen.
Alleen een gevaarlijk zelfgenoegzame of naïeve geest zal van mening zijn dat de BSE-crisis achter de rug is.
We zijn er eens te meer aan herinnerd dat BSE niet tot het verleden behoort, maar veeleer een nog steeds levensgroot gevaar is.
Het afgelopen jaar is in Frankrijk een onrustbarend aantal gevallen van BSE ontdekt, deels ten gevolge van de invoering van gerichte tests.
Bovendien heeft het in de handel brengen van rundvlees afkomstig van een veestapel waar een geval van BSE is aangetroffen onder het publiek de vrees aangewakkerd dat de controles ter bescherming van de volksgezondheid ontoereikend zijn.
Het is duidelijk dat we uitgebreid bij deze ontwikkelingen moeten stilstaan en er lering uit moeten trekken.
Om te beginnen moeten we de feiten eens goed op een rijtje zetten.
Momenteel komen er in Frankrijk op een miljoen runderen 7 BSE-gevallen voor.
Dit is aanzienlijk minder dan het internationale criterium voor risicolanden, namelijk 100 gevallen per miljoen.
Het betrekkelijk lage getal is echter geen reden om tevreden te zijn.
Het is een feit dat het aantal BSE-gevallen in verschillende lidstaten toeneemt.
Zo lang er geen duidelijk en doorzichtig bewijs is dat de verspreiding van BSE in alle lidstaten afneemt, is uiterste waakzaamheid geboden.
Belangrijker nog, we moeten lering trekken uit de recente gebeurtenissen.
Ik wil de belangrijkste punten beknopt toelichten.
Ten eerste staat het toegenomen aantal gevallen van BSE dat in Frankrijk is aangetroffen grotendeels in verband met het feit dat de Franse autoriteiten zijn begonnen steekproeven te houden.
Dit is het gevolg van een Commissiebesluit dat dergelijke proeven vanaf 1 januari 2001 verplicht stelt.
Alle lidstaten zouden het Franse voorbeeld moeten volgen.
Ten tweede kan de noodzaak van strenge controles op BSE niet genoeg worden benadrukt.
Er is een heel scala aan controles voorgeschreven.
Als deze in acht worden genomen en worden uitgevoerd, wordt het gevaar voor de volksgezondheid tot een minimum beperkt.
Ik kom hier nog op terug.
Ten derde dient de aanpak van de BSE-kwestie transparant te zijn.
De reacties van de consument worden wel omschreven als psychotisch, irrationeel of paniekerig.
Het ontbreken van duidelijkheid en doorzichtigheid in de aanpak heeft in sterke mate tot deze ongelukkige situatie bijgedragen.
Ten slotte moeten we niet vergeten dat er de afgelopen jaren, met name vorig jaar, veel vooruitgang is geboekt bij het tot stand brengen van een raamwerk ter bestrijding van BSE.
Hierbij hebben we ook een aanzet gemaakt om te komen tot communautaire stelsels waarmee dergelijke rampen in de toekomst kunnen worden voorkomen.
Ik was eerlijk gezegd teleurgesteld dat premier Jospin gisteren in zijn verklaring heeft nagelaten te wijzen op de zeer positieve rol die de EU de laatste jaren heeft gespeeld.
Geïnspireerd door dit Parlement is de Commissie de drijfveer geweest achter de uitvaardiging van maatregelen ter bestrijding van BSE, ondanks het veelvuldig ontbreken van steun vanuit de lidstaten.
Het werk is echter nog niet af.
Er worden momenteel belangrijke voorstellen, bijvoorbeeld inzake dierlijk afval en overdraagbare spongiforme encefalopathieën, in de Raad en het Parlement behandeld.
Een nog belangrijker initiatief is het voorstel voor de oprichting van een Europese voedselautoriteit dat vorige week door de Commissie is goedgekeurd.
We moeten voorkomen dat de recente gebeurtenissen de voortgang in gevaar brengen.
Ik verwacht dat de Europese Raad in Nice de voorstellen van de Commissie voor een Europese voedselautoriteit zal steunen, en ik wijs op wat u, mevrouw de Voorzitter, op dat punt pas nog heeft gezegd.
Het Parlement kan op zijn beurt het voorstel steunen door er de hoogste prioriteit aan te geven, zodat het zo spoedig mogelijk wordt goedgekeurd.
Om terug te komen op de centrale kwestie zou ik willen zeggen dat de gebeurtenissen van de afgelopen weken vragen om een reactie.
Het standpunt van de Commissie dat gerichte tests nodig zijn om een betrouwbaar beeld te krijgen van de verspreiding van BSE in de EU, is door de resultaten van de tests in Frankrijk volledig gerechtvaardigd gebleken.
Deze tests dienen echter op veel grotere schaal te worden uitgevoerd.
Het publiek wil de garantie dat de bestaande controles effectief zijn.
Uitgebreide tests blijken nu de meest effectieve manier te zijn om deze garantie te verkrijgen.
De Commissie wil volgende week maandag aan de Landbouwraad voorstellen voorleggen waarin volledig tegemoet wordt gekomen aan de wensen van het publiek omtrent deze garantie.
Het Europees Parlement is een consequent en fervent voorstander van deze tests en ik reken op uw steun voor de aanpak van de Commissie.
Ook moet worden besproken wat de gebeurtenissen van de afgelopen dagen voor gevolgen hebben voor de maatregelen inzake vlees- en beendermeel.
Er moet worden gezocht naar een verklaring voor het toegenomen aantal gevallen van BSE, niet alleen in Frankrijk maar ook in andere lidstaten.
Telkens weer wordt met de beschuldigende vinger gewezen in de richting van besmet vlees- en beendermeel.
Frankrijk heeft gisteren besloten het gebruik van vlees- en beendermeel voorlopig te verbieden.
Ik ben benieuwd naar het standpunt van AFSSA, de Franse inspectiedienst voor waren, die de Franse autoriteiten moet helpen bij de besluitvorming omtrent de vraag of deze voorlopige maatregel dient te worden gecontinueerd.
Er zijn nog steeds tekenen die er sterk op wijzen dat het toegenomen aantal gevallen van BSE in enkele lidstaten zijn oorsprong vindt in de periode vóór de invoering van strengere controles in 1996.
En het is zeker zo dat de huidige controles zeer streng zijn.
Er is bijvoorbeeld een verbod op het voeren van vlees- en beendermeel aan herkauwers, met name rundvee.
Vlees- en beendermeel moet onder hoge druk worden gekookt en dit proces dient aan strenge voorwaarden te voldoen.
Gespecificeerd risicomateriaal moet worden verwijderd en vernietigd.
Er worden actieve controlemaatregelen uitgevoerd, waaronder steekproeven, om te voorkomen dat met BSE besmette bestanddelen in de voedsel- en voederketen terechtkomen.
Deze controles zijn echter uitsluitend effectief als ze op de juiste wijze worden uitgevoerd.
Onderzoek door het Voedsel en Veterinair Bureau van de Commissie wijst veelvuldig op zwakke plekken in de uitvoering van deze controles.
In enkele lidstaten wordt naar aanleiding van de onderzoeksresultaten niet echt serieus actie ondernomen.
Dit is ronduit onaanvaardbaar.
Het is onaanvaardbaar uit het oogpunt van de volksgezondheid.
Ook is het dom, aangezien het niet uitvoeren van de controles zal leiden tot een algeheel verbod op vlees- en beendermeel met de financiële en ecologische gevolgen van dien.
Vanuit financieel en volksgezondheidsoogpunt moet dus worden gepleit voor strenge naleving van de afspraken.
De Commissie zal op haar beurt de lidstaten blijven wijzen op het belang hiervan.
Het Voedsel en Veterinair Bureau van de Commissie verleent thans al de hoogste prioriteit aan controles van de lidstaten ter bestrijding van BSE.
Ik verzoek het Voedsel en Veterinair Bureau nogmaals een fundamenteel en grondig onderzoek in de lidstaten uit te voeren.
De verordening dat gespecificeerd risicomateriaal moet worden verwijderd en vernietigd is pas vanaf 1 oktober 2000 van kracht en ik wil vanuit het veld dringend bevestigd zien dat deze verordening wordt nageleefd.
Ik zou het op dit vlak zeer waarderen als het Parlement ook een bijdrage zou leveren door de lidstaten op het belang van deze controles te wijzen.
Bovendien ligt er momenteel een belangrijk voorstel ter goedkeuring bij het Parlement en de Raad inzake de regulering van dierlijk afval.
Dit voorstel biedt de mogelijkheid om te komen tot een uitgebreid raamwerk waarin alle relevante kwesties inzake dierlijk afval worden aangepakt.
Ik hoop nogmaals dat het Parlement eraan zal meewerken dit voorstel met spoed op de agenda te zetten.
Een aantal sprekers heeft de kwestie van een algeheel verbod op vlees- en beendermeel aan de orde gebracht.
Ik wil nog een paar aanvullende opmerkingen plaatsen bij wat ik eerder over deze kwestie heb gezegd.
In een situatie als deze is het altijd aanlokkelijk te zoeken naar een toverformule, een oplossing waarmee in één klap het gevaar is geëlimineerd en het vertrouwen hersteld.
U hebt mij eerder horen zeggen dat ik naar de consument toe volledige doorzichtigheid wil betrachten.
Dat betekent volgens mij ook dat ik de consument niet mag voorhouden dat er een toverformule bestaat waarmee deze zeer netelige kwestie kan worden opgelost.
Een voorbeeld van zo' n toverformule is een algeheel verbod op vlees- en beendermeel.
Mijn enige zorg met betrekking tot vlees- en beendermeel is of het wel of niet veilig is om in diervoeder te worden verwerkt.
Het verdedigen van de economische en ecologische voordelen van het gebruik ervan laat ik aan anderen over.
Wat de veiligheid betreft, herhaal ik dat er reeds een omvangrijk scala aan controles bestaat om te voorkomen dat BSE via vlees- en beendermeel wordt overgedragen.
Zoals ik al eerder heb gezegd, zou het misschien verboden moeten zijn vlees- en beendermeel aan herkauwers te voeren.
Het wetenschappelijk advies is dat onder de voorgeschreven voorwaarden geproduceerd vlees- en beendermeel geen gevaar oplevert.
Dit Parlement is het ermee eens dat op veilige wijze geproduceerd vlees- en beendermeel moet kunnen worden gebruikt.
Dat heeft het Parlement in het BSE-verslag van 1997 verklaard. Ik citeer: "Recycling van kadavers en bijproducten van de slacht door de vervaardiging van vlees- en beendermeel vormt vanuit economisch, ecologisch en gezondheidsoogpunt het beste alternatief" .
Maar, zoals ik al eerder zei, het in acht nemen en uitvoeren van de voorgeschreven controles is voorwaardelijk voor het veilig gebruik van vlees- en beendermeel.
Als de controles zwakke plekken bevatten, zitten we duidelijk met een probleem.
Ik sta erop dat alle lidstaten op dit punt hun verantwoordelijkheid nemen.
Het Voedsel en Veterinair Bureau van de Commissie zal zijn inspanningen verdubbelen om ervoor te zorgen dat de lidstaten hun verplichtingen nakomen.
Ik wil daar nog aan toevoegen dat ik het besluit van Frankrijk om vlees- en beendermeel te verbieden, als dat is ingegeven door twijfel over de betrouwbaarheid van hun controles, volledig onderschrijf.
In dit verband ben ik blij dat premier Jospin gisteren ook een aanzienlijke uitbreiding van de controles van de voedselketen heeft aangekondigd, waaronder een flinke personeelsuitbreiding.
Maandag zal ik de lidstaten vragen in hoeverre zij vrezen dat zwakke plekken die strijdig zijn met de communautaire wetgeving ten aanzien van de uitvoering van controles, de laatste jaren hebben bijgedragen tot de toegenomen verspreiding van BSE.
Ten slotte, mevrouw de Voorzitter, wil ik hier nog aan toevoegen dat de Commissie op basis van een medebeslissingsprocedure onlangs een voorstel bij het Parlement heeft ingediend voor een regeling inzake dierlijk afval.
Hierin wordt een communautair raamwerk voorgesteld waarin alle relevante kwesties ten aanzien van de verwerking van dierlijk afval, met name in diervoeder, aan de orde komen.
Opvallend is dat in de discussie die reeds met de lidstaten over dit voorstel is gevoerd, een verbod op vlees- en beendermeel in diervoeder - en dan bedoel ik een algeheel verbod - niet als een noodzakelijke maatregel naar voren komt.
In plaats daarvan heerst de opvatting dat de EU erop dient toe te zien dat uitsluitend dierlijk materiaal geschikt voor menselijke consumptie in vlees- en beendermeel wordt verwerkt.
Het valt te bezien of hier door de huidige situatie verandering in komt.
Laat me u er in dit verband aan herinneren, mevrouw de Voorzitter, dat ik nog maar vijf maanden geleden de goedkeuring van de Raad heb weten te verkrijgen voor een verbod op het gebruik van gespecificeerd risicomateriaal in de voedsel- en voederketen.
Ja, het klinkt ongeloofwaardig, maar het heeft vier jaar geduurd om overeenstemming te bereiken over een maatregel die mijns inziens van fundamenteel belang is voor de bescherming van de volksgezondheid.
De obstakels bij het verkrijgen van steun voor een verbod op vlees- en beendermeel moeten ook in dit licht worden bezien.
Ik verzeker u echter dat, als ik een verbod op vlees- en beendermeel in diervoeder noodzakelijk acht om de volksgezondheid te beschermen, ik zo' n voorstel ongeacht de obstakels zal indienen.
Het Parlement heeft nu de gelegenheid duidelijk gestalte te geven aan een toekomstig beleid op communautair niveau inzake dierlijk afval.
Alle opties die in het voorstel inzake dierlijk afval worden genoemd, staan ons ter beschikking, ook een algeheel verbod, indien dit noodzakelijk wordt geacht.
Ik zie uit naar uw verslag en de voorgestelde amendementen en ik verzeker u alle medewerking te zullen verlenen aan voorstellen tot verbetering.
Mevrouw de Voorzitter, inderdaad zou dit debat vandaag overbodig zijn geweest indien alle lidstaten de eis van de Enquêtecommissie- BSE en de follow-up daarvan van februari en november 1997 meteen volledig hadden omgezet.
Ik wil ook erkennen dat de Commissie, zeker ook als gevolg van de sterke druk vanuit het Europees parlement, in de afgelopen jaren flink wat druk heeft uitgeoefend om de verbruiker preventief beter te beschermen.
Maar de lidstaten zetten alles nog altijd te laat om.
Snel handelen en toch serieus blijven: beide moet toch mogelijk zijn!
De burgers begrijpen niet dat onze wetgeving in tijden van crisis zo lang op zich laat wachten.
Ook daarom zeg ik dat de Commissie de bevoegdheid moet krijgen om in zulke tijden van crisis en in geval van overtredingen van het gemeenschapsrecht, of wanneer er gevaar dreigt, sneller te kunnen beslissen en te handelen, als het gemeenschappelijk welzijn en de volksgezondheid daarom vragen.
Ik wil ook zeggen dat voor embargo' s binnen de interne markt steekhoudende motiveringen moeten bestaan.
De goedgekeurde maatregelen ter identificatie van dieren en etikettering van vlees vormen een belangrijke basis voor meer veiligheid en vertrouwen.
Het is altijd beter om het kwaad te bestrijden waar het zich voordoet, in plaats van populistisch op te treden.
Laten we samen uit deze kringloop van speculaties en wederzijdse beschuldigingen stappen, waarbij BSE eigenlijk staat voor blame somebody else!
Daarom steun ik uitdrukkelijk de gemeenschappelijke resolutie om vanuit deze sfeer van verdachtmakingen een invoering van BSE-sneltesten voor het hele gebied te eisen, niet alleen op dode dieren, niet alleen op dieren ouder dan 18 maanden, maar als het kan op alle dieren.
(Applaus)
Op die basis krijgen we diepgaandere, objectievere criteria om het risico resp. de afwezigheid van BSE in de lidstaten te evalueren en kunnen we nieuwe, verdergaande beslissingen treffen.
Mijnheer de Voorzitter, ik maan de Raad uitdrukkelijk aan om eindelijk haar mening over de TSE-verordening kenbaar te maken.
(Applaus)
Wij hebben de eerste lezing in mei afgesloten.
Het is een schandaal dat als er een oorzakelijk verband tussen BSE en scrapie bestaat, er nog altijd geen gemeenschappelijke bepalingen voor de bestrijding ervan zijn.
Inderdaad, Frankrijk heeft het recht om diermeel om interne politieke redenen te verbieden.
Maar wat voor Frankrijk in deze situatie misschien terecht is, geldt daarom nog niet voor alle lidstaten.
Het is goed dat we ons ook voor dit punt aan de gemeenschappelijke beslissingen van 1997 houden, zoals de heer Byrne al heeft uiteengezet.
Een gedeeltelijk functionerend recyclingsysteem werd om zeep geholpen omdat de veiligheid niet werden gerespecteerd.
Ik zeg heel openlijk dat wat wij morgen zullen eisen - een algemeen en voorlopig verbod op de productie en het gebruik van diermeel, tot vaststaat dat de norm gerespecteerd wordt en alle producten zuiver zijn, en het commissievoorstel voor de definitieve verwijdering van dode dieren - hard zal aankomen voor vele lidstaten, maar wij doen daaraan mee omdat er anders op termijn problemen komen.
Delen van dieren die voor de menselijke consumptie toegelaten zijn, moeten echter ook in de toekomst kunnen worden verwerkt.
We moeten ook in de begroting voorzorgsmaatregelen treffen.
Een BSE-test voor alle dieren, die door de EU mee wordt gefinancierd, betekent extra kosten van 130 miljoen euro.
Er moet bovendien geld opzij worden gezet om mogelijke saneringsmaatregelen te kunnen nemen.
In die zin zullen we ook overleg voeren met de Commissie en de Raad, zodat de Commissie de noodzakelijke correcties en voorzorgsmaatregelen in de begroting voor het jaar 2001 kan aanbrengen.
(Applaus)
Mevrouw de Voorzitter, ik zou echt niet meer weten hoe vaak we in de afgelopen vier jaar over dit onderwerp hebben gediscussieerd.
Ik respecteer uw moed, mijnheer de voorzitter van de Raad, ik respecteer het feit dat u vandaag hier naar toe bent gekomen want bij de retorische oorvijgen die u van collega Böge hebt gekregen, zal het wel niet blijven, oorvijgen die u - en dat zeg ik nadrukkelijk - voor uw andere collega' s in de ministerraad krijgt.
Wij hebben een wetgeving opgesteld. Het begin daarvan was de onthulling van het BSE-schandaal, dat de Raad jarenlang heeft willen verdoezelen.
De wetgeving die wij hebben opgesteld is excellent.
Hierin is bijvoorbeeld sprake van een verbod op het voeren van diermeel aan herkauwers, van productiemethoden voor diermeel en van het verwijderen van risicomateriaal.
Waar was de Raad toen ze die wetgeving moest omzetten?
Hoeveel bloedneuzen heeft de Commissie niet bij de ministerraad opgelopen voordat het verwijderen van risicomateriaal in een wet werd opgenomen?
Waarom heeft deze Raad, die de consument moet beschermen en die nu doet alsof de gezondheid van de mens het belangrijkste is, niet vroeger gezegd: wij voldoen daaraan ook zonder wetgeving?
U, mijnheer de voorzitter van de Raad, en uw collega' s hadden al lang voordat de Commissie - jammer genoeg wat laat - voorstelde om alleen nog die delen van dieren die voor menselijke consumptie geschikt zijn tot diermeel te verwerken, hetzelfde voor de verschillende lidstaten kunnen beslissen.
Dat initiatief had u kunnen nemen.
Ik vraag mij echt af waarom wij het geschil met de ministerraad over de etikettering van rundvlees voor het Europees Hof hebben moeten uitvechten.
Was dat echt nodig?
Ik vraag u ook, mijnheer de voorzitter van de Raad waarom Frankrijk - u verwees immers naar de Franse politiek - zo lang heeft gewacht om de productiemethoden voor diermeel om te zetten.
Dat begrijp ik niet.
Ik begrijp niet waarom Frankrijk de bepalingen over druk, temperatuur en verhittingstijd van diermeel niet sneller kon omzetten.
De heer Böge heeft het al gezegd; hij en ik waren rapporteur voor de TSE-verordening en wij hadden op 17 mei een eerste lezing daarvan.
Waar blijft het gemeenschappelijk standpunt van de Raad als dit toch zo belangrijk is?
Mijnheer de voorzitter van de Raad, staat u mij dit wat ketters vermoeden toe: u bent als persoon vast wel begaan met de menselijke gezondheid en de veiligheid van de consument, maar ik krijg steeds weer de indruk dat de Raad veel meer rekening houdt met de marktregulering en de economische aspecten.
Zodra er dan, zoals u het noemt, hysterie onder het publiek ontstaat, vreest men meteen dat de rundvleesmarkt zal instorten, en dan komt er reactie.
Ik zeg u met enig voorbehoud, mijnheer de voorzitter, dat ik mij afvraag wanneer de landen die vandaag tot een volledig voederverbod op diermeel besluiten, de deur weer zullen openzetten en zullen beweren dat diermeel weer op een veilige manier wordt geproduceerd en gevoerd mag worden.
Dan zal ik echter heel ontspannen onderuitzakken en zien of u daarop nog iets nieuws te zeggen hebt.
Ik zeg u heel duidelijk, collega' s, dat wij twee zaken nodig hebben.
Ten eerste hebben wij goede wetgeving nodig.
Voor een groot deel hebben wij die al opgesteld, en daar gaan we mee door, want het moet snel gaan: u kunt daarvoor zorgen.
Tot nu toe ging de Raad altijd op de rem staan, en het was een zware rem.
Ze zijn er met zijn vijftienen op gaan staan; heel efficiënt, dat geef ik u op een briefje!
Als die goede wetgeving er dan is, moet ze gecontroleerd worden.
Daarom ben ik ook zo dankbaar dat in onze gemeenschappelijke resolutie, die morgen hopelijk bijna eenparig zal worden goedgekeurd, wordt geëist dat de lidstaten verslag uitbrengen van hun controles.
Ik wil weten wanneer Duitsland, Frankrijk, Zweden, Oostenrijk of welk ander land dan ook hygiënische controles op de productie van diervoeder heeft uitgevoerd, wanneer er veterinaire controles zijn verricht, of die arme veeartsen het nog aankunnen en of we misschien extra veeartsen in dienst moeten nemen.
Als u dat allemaal ernstig meent, hebt u geen levensmiddeleninstantie als alibi nodig. Die kan misschien wel een wetgeving over de veiligheid van levensmiddelen voorbereiden, maar kan niet bieden wat wij bieden: goede wetgeving en controle.
Dat is uw opdracht, mijnheer de voorzitter van de Raad.
Ik zou blij zijn, mevrouw de Voorzitter, als dit mijn laatste bijdrage tot deze discussie in dit huis zou zijn. We zullen toch ooit een punt moeten kunnen zetten achter dit onderwerp!
Mevrouw de Voorzitter, het verbod van Frankrijk op diermeel in voeders komt veel te laat.
Op dit moment is de enige manier om de vicieuze cirkel van BSE-besmetting te doorbreken het gebruik van diermeel als voeder geheel te verbieden.
Zo lang men niet kan garanderen dat diermeel zonder ziektekiemen niet wordt gemengd met kadavermeel, moet alle diermeel worden verboden als voeder.
Wijsheid achteraf is zinloos, maar ik moet in dit debat toch terugdenken aan het begin van de jaren 90, toen ik als verantwoordelijke voor de landbouwonderhandelingen van Zweedse zijde gedwongen was een uitzondering te bedingen, omdat wij in Zweden een verbod op het gebruik van kadavermeel hadden.
Wij konden er toentertijd een dergelijke uitzondering maar nauwelijks doorheen krijgen, maar het lukte, ook al werd er een beetje om ons gelachen en zei men dat het toch ongevaarlijk was.
Tegenwoordig is het lachen iedereen wel vergaan.
Het was feitelijk zo, mijnheer de voorzitter van de Raad.
U noemde immers het feit dat het probleem werd veroorzaakt door verkeerde productiemethoden, en dat men daarom in Frankrijk diermeel heeft verboden.
Daarom hadden wij in Zweden het al lang verboden.
Het was immers gebleken dat onjuiste productiemethoden onjuist zijn, en van meet af aan moeten worden bestreden.
Ik wil nog een paar zaken benadrukken: de resolutie die naar ik hoop morgen zal worden aangenomen bevat enige zeer belangrijke punten.
Het eerste punt is dat de herkomst van elke grondstof in alle soorten levensmiddelen in de keten nagetrokken moet kunnen worden.
In een situatie als die zich nu in Frankrijk en ook daarvoor in vele andere landen heeft voorgedaan, is het van belang de consumenten te kunnen vertellen waar hun producten vandaan komen en hoe deze producten getraceerd kunnen worden.
Deze eis is uiterst belangrijk, niet in de laatste plaats als het om het BSE-vraagstuk gaat.
In de tweede plaats is het belangrijk - en dat is niets nieuws - te benadrukken dat degene die willens en wetens een ziek dier, of een vermoedelijk ziek dier in de voedsel- of voederketen laat belanden een criminele handeling begaat.
Hiervan moet elke levensmiddelenproducent zich bewust worden.
Het is natuurlijk duidelijk dat er op dit moment veel mensen worden getroffen, niet in de laatste plaats talloze boeren.
In sommige gevallen is het nodig hele veestapels te slachten, hetgeen een zware slag betekent.
Men mag dan ook niet vergeten dat de nationale systemen voor uitroeiing van deze verschrikkelijke infectie maatregelen moeten omvatten waarmee men de landbouwers op goede wijze financieel schadeloos kan stellen.
Wat dat betreft wil ik erop wijzen dat wij van de liberale fractie een amendement hebben ingediend dat naar ik hoop zal worden aangenomen.
Ter afsluiting wil ik graag mijn dank uitspreken aan commissaris Byrne die naar mijn mening in dit opzicht uitstekend werk doet.
Mevrouw de Voorzitter, mijnheer de minister, mijnheer de commissaris, beste collega' s, gezien de ongerustheid die momenteel onder de Europese consumenten en boeren heerst omtrent de voedselveiligheid, moeten de Raad en het Europees Parlement wel reageren.
De BSE-crisis laat zich momenteel aanzien als een probleem voor de volksgezondheid, om niet te zeggen een maatschappelijk probleem.
Het is onaanvaardbaar dat de Commissie en de Raad enerzijds uiterst integer reageren en de mond vol hebben van voorzorgsmaatregelen, en zich anderzijds beperken tot vage besluiten en eindeloos vergaderen.
Er zijn op communautair niveau weliswaar talrijke maatregelen genomen, maar deze worden slecht toegepast of schieten tekort.
We moeten dus overstappen op concrete voorstellen en ervoor zorgen dat we over de middelen beschikken om deze voorstellen uit te voeren.
Als eerste maatregel eist onze fractie dat er in alle lidstaten onmiddellijk systematische tests worden ingesteld voor de opsporing van BSE, in eerste instantie voor runderen die ouder zijn dan achttien maanden, en dat tegelijkertijd het gebruik van diermeel in diervoeder tijdelijk algeheel wordt afgeschaft.
Degenen die vandaag de dag beweren, mijnheer Böge, dat er op hun grondgebied geen gevallen van gekkekoeienziekte voorkomen, hebben er simpelweg niet naar gezocht.
De intensieve veeteelt is overal op dezelfde wijze beoefend.
Daarom moeten wij per land over een exacte inventarisatie beschikken.
Onze fractie eist een onmiddellijk verbod op vlees- en beendermeel voor alle fokdieren, zolang de lidstaten niet kunnen garanderen dat er regels worden ingesteld om BSE te voorkomen en de Europese richtlijnen op strikte wijze worden toegepast.
Mijnheer de commissaris, mijnheer de minister, er moeten hulpmiddelen komen voor een strikte controle. Deze moet ervoor zorgen dat risicomateriaal absoluut uit de gehele voedselketen voor dieren wordt geweerd.
Daarnaast moet het voorstel van de Commissie worden toegepast. Dit houdt in dat dierlijk materiaal dat niet geschikt is voor menselijke consumptie, niet in diervoeders mag worden verwerkt.
Vlees- en beendermeel zullen voor een groot gedeelte - ook al is dit voorlopig - een nieuw soort afval vormen.
Dit kan in cementovens verbrand worden of gebruikt worden voor de productie van biogas.
Er bestaat beslist een oplossing om vervangend voer voor de fokdieren te vinden, aangezien het meel - en dat vergeten we nog te vaak - slechts een klein deel van hun voeding uitmaakt.
Weidegras, witte klaver en voederwikke, gewassen die op dit moment ondervertegenwoordigd zijn in het GLB, kunnen een bevredigende oplossing bieden voor een veilige voeding voor mens en dier.
Wij kunnen de veehouderij redden door het economische landbouwsysteem te hervormen. Dit systeem zorgt er ook vandaag nog voor dat boeren en consumenten onder druk worden gezet door multinationals die zich eerder druk maken om hun enorme winsten dan om de voedselveiligheid.
De politiek moet hierin verandering brengen, zodat de ware schuldigen aan deze crisis gestraft worden en er op grond van de genomen besluiten een eerste stap kan worden gezet om deze dramatische crisis te beëindigen.
Dat is de betekenis van de gezamenlijke resolutie.
Het is een zware verantwoordelijkheid, maar wij zijn gekozen om deze volledig op ons te nemen.
Mevrouw de Voorzitter, de BSE-crisis die in 1996 uitbrak heeft mijns inziens duidelijk aangetoond hoezeer ultraliberalisme ertoe kan leiden dat de gezondheid van de consumenten en de belangen van de veehouders worden verkwanseld.
Mede dankzij de inspanningen van de Enquêtecommissie van ons Parlement werden er maatregelen ingevoerd om de gezondheid van de consumenten te beschermen. Zo werd met name diermeel voor herkauwers verboden en werd etikettering van rundvlees verplicht gesteld.
Wegens fraude en nalatigheid, en bij gebrek bovendien aan afdoende maatregelen hebben wij de BSE-crisis nog altijd niet onder controle. Er zijn immers weer nieuwe gevallen ontdekt.
We hoeven niet in paniek te raken, maar we mogen best toegeven dat de ongerustheid van de consumenten volstrekt gerechtvaardigd is.
Mijn fractie is van mening dat de gezondheid van de consument een voorwaarde is die voorrang moet krijgen boven welke andere overweging dan ook.
Daarom moeten wij dringend maatregelen nemen om de consument gerust te stellen en zijn vertrouwen in de voedselveiligheid te herstellen.
Ik weet niet of dit het wondermiddel is, mijnheer de commissaris, maar het lijkt mij dat wij uit voorzorg, op grond van de ervaringen, met onmiddellijke ingang het gebruik van diermeel in het voer van alle fokdieren - waaronder ook varkens, pluimvee en vissen - moeten verbieden.
Tevens moeten de tests om BSE op te sporen worden uitgebreid tot alle runderen die in de menselijke voedselketen terechtkomen.
De huidige crisis heeft geleid tot ernstige afzetmoeilijkheden en een daling van de koersen, waarvan de veehouders en de hele rundvleessector schade ondervinden.
Wij moeten zowel het vertrouwen van de consument herstellen als de getroffen veehouders helpen.
Het is absoluut noodzakelijk dat er gerichte bijstand wordt geboden, bijvoorbeeld in de vorm van marktondersteuning of de toekenning van een graspremie.
Moeten wij ons echter, los van de acties op korte termijn, ook niet eens bezinnen op de werkwijze van het gemeenschappelijk landbouwbeleid?
Ligt hierin niet de oorzaak van de problemen?
Mede door deze landbouwmethoden ontstond een superintensieve productie die ten koste ging van het milieu en de kwaliteit van de producten.
Daarom zouden wij deze methoden moeten herzien.
In wezen zou het zo slecht nog niet zijn als de dieren weer overgingen op meer traditionele voeding.
Ik zou willen zeggen: geef ze wat meer gras.
De Europese Unie moet echter tevens de teelt van oliehoudende, eiwitrijke gewassen stimuleren, zodat dierlijk meel vervangen kan worden door plantaardig meel.
Dan moet echter ook de GATT-overeenkomst uit 1993 worden herzien, aangezien deze bepaalt dat de Europese Unie niet meer dan 25% van haar behoeften in de vorm van eiwitrijke gewassen mag verbouwen, als tegemoetkoming aan de Amerikaanse export.
Mevrouw de Voorzitter, mijnheer de voorzitter van de Raad, de BSE-crisis is omgeslagen in een collectieve psychose.
De gehele rundvleessector wordt bedreigd door het terechte wantrouwen van de consument, terwijl onze veehouders en andere beroepsmensen uit de sector vrezen dat de crisis hen zal ruïneren.
Dat het zo ver gekomen is, komt door de onbekwaamheid van de regeringen. Deze werd nog versterkt door ons eigen onvermogen het hoofd te bieden aan de dubbele uitdaging waarvoor wij ons gesteld zagen, namelijk een uitdaging vanuit het oogpunt van gezondheid én van bezuiniging.
Ik zal hier geen uitvoerige opsomming geven van de wandaden die door deze of gene zijn begaan.
Het debat dat hier op gang kwam en waarin onderzocht wordt welke partij - de Raad, de Commissie of het Parlement - het meest of het minst heeft gedaan, lijkt mij enigszins overbodig.
De realiteit is heel anders.
De feiten liggen er en die zijn verpletterend.
Wij waren op de hoogte, wij kenden de gevaren van dierlijk meel en van aangemerkt risicomateriaal.
De wetenschappelijke autoriteiten hadden duidelijk aangegeven dat de ontwikkeling van de ziekte onder runderen niet onder controle was en hadden met nadruk gewezen op de verontrustende toename van het aantal zieke dieren.
Ik vind dat de Commissie beslist tekortgeschoten is. De ingevoerde rundvleesetikettering, die pas tweeënhalve maand geleden van kracht werd, stelt niet zo veel voor.
De herkomst van de runderen kan hiermee onvoldoende worden achterhaald. Tevens waren wij tamelijk laat met het verbieden van aangemerkt risicomateriaal.
De aanpak van de crisis getuigt overduidelijk van onvermogen. Daarnaast werd er tragisch genoeg onvoldoende geanticipeerd op de gevolgen ervan, terwijl die toch te voorzien waren.
Waar blijven de programma' s om het eiwittekort binnen de Unie te verminderen, waar zojuist nog op werd gezinspeeld?
Hoe staat het met de verbranding van dierlijk meel en afval en met de invoering van verplichte tests binnen de Unie?
Het probleem doet zich namelijk op het niveau van de hele Unie voor en niet binnen een enkel land.
Het is inderdaad zo dat de kwaliteit van de voeding is opgeofferd aan een op productievermeerdering gericht systeem, aan standaardisatie van de levensgewoonten en aan producten waar geen kraak of smaak meer aan zit.
De consument twijfelde al aan de kwaliteit en nu maakt hij zich ook nog zorgen om zijn eigen gezondheid.
Onze medeburgers weten dat de crisis ernstig is, want je kunt het volk niet ongestraft voorliegen.
Zij weten dat de ontdekking in Frankrijk van zieke dieren te wijten is aan het feit dat wij ernaar zoeken, zoals zojuist al werd opgemerkt.
Er moeten omvangrijke maatregelen komen, zowel op nationaal als Europees niveau, als wij een economisch bankroet en een enorme bedreiging van de gezondheid willen voorkomen.
De voorstellen van de fungerend voorzitter van de Unie moeten worden aangenomen, met name het verbod op diermeel in veevoer voor alle sectoren waar dieren worden gefokt.
Er zijn echter nog twee andere allesomvattende plannen nodig en mijn verzoek is om deze zonder uitstel uit te voeren. Als wij namelijk blijven aarzelen en uitstellen, worden de risico' s voor de gezondheid en economie alleen maar groter.
Ik vind de maatregelen die de Franse regering in dit opzicht getroffen heeft ontoereikend.
Ten eerste - en anderen hebben dit voor mij al gezegd - moeten alle geslachte runderen die in de Europese voedselketen terechtkomen systematisch worden getest.
Ruim een jaar geleden hebben de Europese autoriteiten drie tests voor het opsporen van BSE geschikt bevonden, waaronder de Franse test, die beschouwd wordt als de meest betrouwbare en gevoelige test.
Deze test kan meteen op industriële schaal ontwikkeld worden.
Dit is wat wij zonder enige aarzeling en zonder enig uitstel moeten doen, en wel op massale schaal.
Zojuist werd gesproken over steekproefsgewijze tests.
Steekproeven zullen het vertrouwen van de consument en de producent echter niet kunnen herstellen.
De publieke opinie moet volledig geïnformeerd worden over de eigenschappen van de test waarover ik het heb.
De Franse test voor het opsporen van BSE is ontwikkeld door het CEA (een onderzoeksinstituut van de overheid).
De test is in juni 1999 geëvalueerd door de Europese Commissie, door DG XXIV voor consumentenbescherming, en werd in juli 1999 overgedragen aan een industriële partner.
Uitgangspunt bij de ontwikkeling van de test vormde de bescherming van de consument en de toepassing op zeer ruime schaal in het slachthuis. Hierdoor zou voorkomen worden dat dieren die een risico inhouden voor de mens, in de voedselketen terechtkomen.
De resultaten van de Europese evaluatie, die in juli 1999 werden gepubliceerd, toonden aan dat deze test 10 tot 300 keer gevoeliger was dan de drie andere tests die gelijktijdig werden beoordeeld.
In september 2000 is een nieuw onderzoek door de Europese Commissie geëvalueerd en dit bevestigt de eerdere resultaten ten aanzien van de gevoeligheid.
De gevoeligheid van deze test garandeert dus dat besmette dieren niet in de voedselketen kunnen terechtkomen.
Deze test levert binnen vijf uur een resultaat op en is zonder meer binnen ons bereik daar een productie van honderden miljoenen exemplaren per jaar geen problemen oplevert.
Om deze test onmiddellijk op zeer grote schaal toe te kunnen passen in regionale veterinaire laboratoria, hoeft men alleen maar te zorgen voor geschikt personeel, in afwachting van automatisering.
De test bestaat, hij is betrouwbaar en kan op grote schaal geproduceerd worden.
Dit is wat wij moeten doen en ik hoop dat ik u hiervan overtuigd heb.
Ten tweede is er een hervorming van de communautaire landbouw nodig, zodat op onze braakliggende gronden weer soja, luzerne en erwten verbouwd kunnen worden. Dit levert ons de vervangende eiwitten waaraan nu een tekort is en die een heel wat betere voeding voor onze dieren vormen dan de Amerikaanse GGO' s.
Wij hebben onze soja, luzerne en erwten opgeofferd tijdens de WTO-onderhandelingen in Marrakech.
Welnu, kenmerkend voor slechte akkoorden is dat zij opnieuw ter discussie moeten worden gesteld, des te meer wanneer de volksgezondheid dit noodzakelijk maakt.
Door blijk te geven van moed en ambitie kunnen wij het belang van de gezondheid van de Europeanen verenigen met het economische belang van onze producenten en hierdoor het vertrouwen herstellen.
Dit is echter alleen mogelijk indien er geen sprake meer is van twijfel onder de publieke opinie, dat wil zeggen indien de opsporing systematisch - ik zeg met nadruk systematisch - wordt uitgevoerd.
Zonder een algemeen verplicht gestelde test zal het vertrouwen zich niet herstellen. Je kunt vertrouwen namelijk niet afdwingen; je moet het verdienen.
Om deze redenen heeft de fractie waarvan ik voorzitter ben de ontwerpresolutie ondertekend die morgen in uw Parlement zal voorliggen. Ik hoop dat deze met eenparigheid van stemmen wordt aangenomen - of in ieder geval met een ruime meerderheid - zodat iedereen wel beseft dat dit Parlement zich in dit geval nauw betrokken voelt bij de problemen van onze Europese medeburgers.
(Applaus van de UEN-fractie)
Mevrouw de Voorzitter, mijnheer de voorzitter van de Raad, mijnheer de commissaris, ik maak van deze gelegenheid gebruik om de schandalige uitzetting van onze collega Jean-Marie Le Pen uit dit Parlement nog eens aan de kaak te stellen. De heer Le Pen had ons eraan kunnen herinneren dat de fractie van Europees rechts de eerste en wel veruit de eerste was die al in september 1999 de aandacht van het Parlement vestigde op het feit dat de BSE veroorzakende ziekteverwekker zich misschien niet zou beperken tot dieren en wel eens zou kunnen overslaan op de mens.
Hoe werd daar toen op gereageerd?
Uit deze banken kwam niets dan sarcasme en kritiek, over de gehele politieke linie, en de media hulden zich in een geringschattend stilzwijgen.
In die tijd, mijnheer de voorzitter van de Raad, heeft u niets of vrijwel niets ondernomen, evenals uw voorgangers niets hebben gedaan tegen de gevolgen van Tsjernobyl, de Aids-epidemie en de affaire rond het met HIV besmette bloed. Het argument was daarbij steeds dat er geen paniek gezaaid mocht worden onder de publieke opinie.
Aldus rechtvaardigde oud-commissaris MacSharry deze laakbare nalatigheid. Het voorwendsel was dat de rundvleessector niet bedreigd mocht worden en er geen paniek onder de consumenten mocht ontstaan.
Nu hebben wij te maken met een ramp van de bovenste plank op economisch en gezondheidsgebied, en heerst er paniek onder alle consumenten.
Nu het publiek reageert zoals te verwachten viel, spreekt u overhaast een verbod uit op het gebruik van diermeel voor alle dieren, uit naam van het beruchte voorzorgsbeginsel.
Ondanks de zienswijze van experts en wetenschappers, die aangetoond hadden dat dit diermeel verantwoordelijk was voor de ontwikkeling en overdracht van de ziekteverwekker van BSE, vergeet u in uw analyse te vermelden dat deze situatie in de eerste plaats te wijten is aan de Angelsaksische meelfabrikanten. Zij hebben het meel namelijk uit concurrentieoverwegingen op een lagere temperatuur bereid.
U vergeet er eveneens op te wijzen, mijnheer de voorzitter van de Raad, dat Frankrijk ook nadat dit in 1989 verboden werd, doorging met het importeren van potentieel besmet vlees- en beendermeel vanuit het Verenigd Koninkrijk.
Deze import verliep met name via België.
Het resultaat weerspiegelt het onvermogen van de politiek: in 2000 zijn er in Frankrijk bijna honderd BSE-gevallen ontdekt en tot op heden zijn er in het Verenigd Koninkrijk tachtig mensen overleden aan de atypische variant van de ziekte van Creutzfeldt-Jakob en in Frankrijk twee.
Waarom, mijnheer de minister, mijnheer de commissaris, moesten wij tot 1 oktober 2000 wachten voordat er binnen de Europese Unie een verbod op aangemerkt risicomateriaal kwam, terwijl dit zo' n groot besmettingsgevaar oplevert?
Waarom zouden wij tot 1 januari 2001 wachten met de algemene toepassing van tests die een snelle opsporing mogelijk maken, waarover de heer Pasqua zojuist sprak?
En dan heb ik het nog niet eens over het etiketteer- en traceersysteem dat pas in 2003 compleet zal zijn, ondanks de risico' s voor de consumenten en het volledig ontbreken van garanties voor de veefokkers.
Nu er paniek heerst, gaat u met tegenzin tot actie over.
In het licht van deze crisis is het echter noodzakelijk dat er waarborgen komen, zowel voor de bescherming van de consument op het gebied van voeding en gezondheid, als voor de inkomsten van veehouders, slagers, orgaanvleesverkopers en groothandelaars. Zij zijn allemaal het slachtoffer van de onachtzaamheid van de overheid, zowel op nationaal als communautair niveau, en - ik zeg dit met nadruk - zij zijn op geen enkele wijze verantwoordelijk voor deze crisis.
Daarom moet de Europese Unie zich tegenover hen solidair opstellen.
Men moet echte schuldigen aan deze crisis aan de kaak stellen. De Britse en Amerikaanse meelfabrikanten moeten worden vervolgd, desnoods strafrechtelijk indien zij op de hoogte waren van de gevaren die zij teweegbrachten.
Wij moeten de bijzondere verantwoordelijkheid van de Commissie onder ogen zien, zoals de Enquêtecommissie van ons Parlement heeft aangetoond.
Tevens moeten de werkelijke oorzaken van deze situatie worden vermeld. Dit zijn er vier: het systeem dat ongebreidelde productie voorstaat, de schending van de natuurwetten door van herbivoren carnivoren te willen maken, de verwatering van de verantwoordelijkheid door de overdracht van soevereiniteit van de nationale staten naar de Brusselse eurocratie en, ten slotte, uw ongebreidelde vrijhandelspolitiek.
Deze factoren hebben de crisis in werkelijkheid veroorzaakt. Dit vreselijke probleem, dat mede door uw toedoen is ontstaan, kan alleen op een duurzame wijze worden opgelost, indien u deze oorzaken aanpakt.
Mevrouw de Voorzitter, namens alle veehouders spreek ik mijn zorg uit over het verbod van de Franse regering op vlees- en beendermeel in diervoeder.
Het is weliswaar een Franse actie, maar wel een met verstrekkende internationale gevolgen.
Soja-eiwit is het belangrijkste vervangingsmiddel voor vlees- en beendermeel.
Het Franse verbod zal tot een enorme vraag naar soja-eiwit leiden, maar het aanbod is beperkt.
Als gevolg hiervan zullen de prijzen onder uitzonderlijk hoge druk komen te staan.
De prijzen van diervoeder in Europa zouden wel eens 20 tot 30% kunnen stijgen.
Aangezien 60% van de bedrijfskosten voor rekening van diervoeder komt, zullen producenten het financieel zwaar te verduren krijgen.
Dit zou duizenden kleine varkenshouders wel eens de das om kunnen doen.
Voorts zullen de slachterijen onder grote druk komen te staan.
Afvalproducten konden voor 25 pond per ton aan de verwerkende industrie worden verkocht.
Afvalvernietiging kost 75 pond per ton.
Voor een middelgrote slachterij waar 2500 varkens per week worden geslacht, betekent dit 120 duizend pond extra kosten, waarvan slechts een klein gedeelte kan worden gecompenseerd.
Meer subsidie voor de landbouwsector is niet de oplossing.
Wat we nodig hebben is voedermeel per diersoort gericht op specifieke veeteeltsectoren, zodat vlees- en beendermeel in de varkens- en pluimveehouderij gewoon kan worden toegepast zonder besmettingsgevaar voor de rundveehouderij.
Als we dit voor elkaar kunnen krijgen, hebben we geen verbod of extra subsidies nodig.
Mevrouw de Voorzitter, mijnheer de voorzitter van de Raad, mijnheer de commissaris, de verdienste van dit debat is in ieder geval dat het aantoont hoezeer de gezichtspunten uiteenlopen, niet alleen onderling, maar ook tussen de Raad en de Commissie.
Ook ik ben niet bereid te accepteren dat sommige lidstaten zo arrogant zijn dat zij geen regelgeving willen, aangezien ze zelf geen tests uitvoeren.
Dit is onaanvaardbaar.
Dat Frankrijk zich momenteel in deze situatie bevindt, komt doordat er controles zijn ingesteld waarover men elders niet beschikt.
Deze crisis beperkt zich momenteel dus niet meer alleen tot de rundvleessector. We hebben te maken met een wezenlijk probleem voor de volksgezondheid en daarnaast met een economische crisis.
De gezondheid van de Europese consument moet absoluut op de eerste plaats komen bij welke besluitvorming dan ook.
Dit probleem raakt de hele voedselketen.
De consumenten zijn het vertrouwen kwijt en als wij de schade in dit opzicht willen beperken, moeten we de BSE-tests uitbreiden tot alle runderen en schapen.
De boeren dringen hier zelf op aan.
Wij moeten nu noodmaatregelen nemen, maatregelen die getuigen van gezond verstand, door het gebruik van diermeel voor alle, maar dan ook alle diersoorten te verbieden. Op die manier wordt het voorzorgsprincipe pas echt in de praktijk gebracht!
Mijnheer de commissaris, ik heb altijd veel vertrouwen in u gehad, maar ik begrijp uw terughoudendheid niet.
Hoe denkt u het voorzorgsprincipe te kunnen toepassen, als u een verbod op diermeel afwijst?
Mijnheer Byrne, u weet dat dit meel altijd een zeker risico inhoudt.
Pas als wij dit soort maatregelen nemen, zullen de consumenten gerustgesteld worden en zullen de boeren, die zich bij monde van hun vakbonden voor dit idee hebben uitgesproken, begrijpen dat wij ons solidair met hen willen opstellen.
Op dit moment is het nog niet wetenschappelijk vastgesteld dat de ziekte op andere diersoorten wordt overgedragen.
Wat wij wel zeker weten, is dat wij enerzijds het vertrouwen van de consument moeten herstellen en anderzijds de agrarische sector moeten steunen.
U moet mij niet vertellen dat wij dit diermeel niet kunnen vernietigen.
Wij hebben veel tijd verloren aangezien wij al jaren geleden voor de benodigde installaties hadden moeten zorgen om dit meel te kunnen verbranden.
U moet mij dan ook niet komen vertellen dat wij niet in staat zijn dit diermeel te vervangen!
Mijnheer de commissaris, ik betreur het dat uw landbouwcollega niet aanwezig is en dat hij niet de moed heeft de confrontatie met ons aan te gaan en uit te leggen dat een totale hervorming van het gemeenschappelijk landbouwbeleid inderdaad noodzakelijk is.
Ik protesteer tegen de beperkingen en onrustbarende gevolgen die dit beleid met zich meebrengt.
Het is niet alleen noodzakelijk maar ook onvermijdelijk om het GLB te hervormen. Het is namelijk niet acceptabel dat een enkel land drastische maatregelen neemt en daardoor zijn economie in gevaar brengt.
Ook op andere gebieden waar ons beleid een gebrek aan samenhang vertoont, dient er sprake te zijn van Europese solidariteit. Dit betreft braakliggende gronden, het gebruik van diermeel voor herkauwers, nitraten en pesticiden.
Het GLB moet worden herzien om de boeren te steunen.
Er moet op een betere manier worden geproduceerd en de begroting van het gemeenschappelijk landbouwbeleid moet worden aangewend om dit beleid een nieuwe richting te geven.
Mevrouw de Voorzitter, nog geen vier weken geleden keurde de Commissie een ontwerpverordening goed met hygiënevoorschriften voor dierlijke bijproducten die voor menselijke consumptie bestemd zijn.
Daarmee moet in de toekomst niet alleen microbiologische, maar ook chemische besmetting van voederproducten worden voorkomen.
Dit voorstel gaat naar mijn mening al heel ver en houdt rekening met het voorzorgsprincipe.
Binnen een duurzame kringloopeconomie moet het bovendien mogelijk zijn om dierlijk materiaal dat is onderzocht en voor de menselijke consumptie is vrijgegeven, voor de productie van diervoeder te gebruiken.
Laten we realistisch blijven.
Een algemeen verbod op het gebruik van diermeel voor alle dieren, dus ook voor varkens, pluimvee en vis, dat een aantal lidstaten en ook enkele collega' s eisen, ontbeert elke wetenschappelijke basis.
Als we de logica van die collega' s doortrekken, moeten we de verkoop van vlees van wilde zwijnen ook verbieden.
Zoals het voorstel van de Commissie al aangeeft, is het veel belangrijker ervoor te zorgen dat diermeel aan de hoogste veiligheidsnormen voldoet.
Bedrijven in de lidstaten die op dit moment bij de productie van diermeel niet de hoogste technologische normen toepassen, verliezen hun productievergunning, tot ze kunnen bewijzen dat ze wel aan die normen voldoen.
Regelmatige en strenge controles van de technologische normen en het respecteren van de wettelijke bepalingen voor de productie van diermeel moeten deel uitmaken van een omvattend veiligheidsconcept.
Mevrouw de Voorzitter, we hebben al het een en ander meegemaakt in deze BSE-crisis.
Een Commissie is gevallen, een regering in Groot-Brittannië werd om die reden niet herkozen en in Frankrijk heerst een politieke crisis waarvan niemand weet hoe die zal aflopen.
Er zijn mensen, landen, die deze BSE-crisis als instrument gebruiken.
Een president van een land verkondigt doodleuk dat er geen diermeel meer mag worden gebruikt, diermeel dat nooit had mogen worden gebruikt omdat Frankrijk niet aan de norm voldoet.
Een minister van Gezondheid van een Duitse deelstaat zegt doodleuk dat ze weer een importverbod op Engels en Frans rundvlees eist.
Diezelfde minister heeft geweigerd om tests in te voeren, wat wij in verband met de opheffing van dit embargo hebben geëist.
Als zij dat niet had gedaan hadden wij nu in Duitsland tests gehad en dus ook wetenschappelijk kunnen bewijzen of er al dan niet gevallen van BSE zijn voorgekomen.
Dan had men nu niet zijn beklag hoeven te doen over het feit dat men in een categorie wordt opgenomen waarin men niet opgenomen wil worden. Men heeft immers gewoon gesteld dat de eigen regio BSE-vrij was.
En dan moet ik hier in dit Parlement ook nog de heer Gollnisch horen zeggen dat zijn fractie de speerpunt in de discussie over BSE is geweest!
Uw fractie heb ik nooit gezien in de Enquêtecommissie BSE.
U hebt daar helemaal niet aan deelgenomen!
Dan komt een voorzitter van de Raad hier doodleuk vertellen welke maatregelen hij nu allemaal moet treffen.
Natuurlijk klopt het wat u zegt.
Het is vanzelfsprekend wat u ons hier heeft meegedeeld, vanzelfsprekend!
Het is Europese wet!
Het is dringend noodzakelijk dat wij de Commissie instrumenten in handen geven. Dat is ook een eis voor Nice.
Deze Commissie moet, zoals ook de heer Böge al zei, bij dreigend gevaar kunnen sluiten, optreden en straffen, zodat er geen jaren voorbijgaan voordat hetgeen wetenschappelijk en politiek als noodzakelijk wordt erkend, ook wordt omgezet!
Dat is het echte schandaal, en dat hangt op dit moment niet af van de Commissie, dat moet worden gezegd, mijnheer Byrne.
Ik ben dan ook blij met uw bijdrage van vandaag.
Vroeger heeft het echter wel eens van de Commissie afgehangen!
Nu zijn het de lidstaten die de richtlijnen niet willen omzetten.
Hier moet afdoende druk worden uitgeoefend!
Wij zitten op Europees niveau.
Daarom ben ik zo vrij geweest om over Frankrijk en Duitsland te praten. Wij beschouwen dit immers als een Europees probleem en wij mogen ons niet mengen in de nationale schermutselingen die hier worden uitgevochten!
Wij moeten alle Europese burgers een sluitend preventiebeleid kunnen garanderen en dat hebben wij in dit huis krachtdadig en verstandig aangepakt.
In die zin ben ik ook blij met het besluit.
We hebben ons niet laten verleiden tot een totaal verbod op diermeel, want dan hadden we ook een totaal verbod op vlees moeten eisen. Stellen dat iets mag gegeten worden, maar niet meer aan de dieren mag worden gevoerd, is niet alleen onzin, het is politiek populisme!
Daar moeten wij voor passen. Wij moeten gewoon voortwerken zoals we tot nu toe hebben gedaan!
(Applaus)
Mevrouw de Voorzitter, ik wil de Commissie vragen niet zo zelfovertuigd te zijn in haar standpunten en haar prognoses voor de toekomst.
In december 1995 heb ik een vraag gesteld over het BSE-gevaar. Dat was drie maanden voordat het schandaal uitbrak.
De Commissie antwoordde mij toen: "Er is geen vuiltje aan de lucht en u hoeft zich niet ongerust te maken" .
Ik geloof dus dat iets meer bescheidenheid geen kwaad kan.
Ik heb nu weer een vraag aan de Commissie: hebt u de kosten gemeten van het huidig beleid met het goedkope vleesmeel, en hebt u de kosten gemeten van afschaffing daarvan en ondersteuning van de plantaardige productie?
Ik ben er namelijk niet helemaal van overtuigd dat vleesmeel, plus alle controlekosten en gevaren uiteindelijk zoveel goedkoper is.
Ten derde spraken alle collega' s over controles.
Wanneer heeft de Commissie gecontroleerd?
Welke landen hebt u voor het Hof gedaagd wegens niet naleving van de wetgeving?
Ik denk bijvoorbeeld, mevrouw de Voorzitter, aan de etikettering van rundvlees waarvoor ik rapporteur was van het Parlement.
Houden alle landen zich daaraan?
Ik zie in Athene nog geen etiketjes.
Heeft de Commissie iemand voor het Europese Hof van Justitie gedaagd?
Het zou interessant zijn dat te weten te komen, want dan kunnen wij dit debat voortzetten.
Voor de rest ben ik het roerend eens met hetgeen de collega' s zeiden - en dit zeg ik niet voor de vorm - met mevrouw Ainardi, mevrouw Auroi en mevrouw Grossetête.
Mevrouw de Voorzitter, het garanderen van voedselveiligheid moet een van de belangrijkste doelstellingen van het Europees Parlement, de Commissie en de Raad blijven. Daarvoor moeten doeltreffende regels worden toegepast en strikte controles worden uitgevoerd, zodat de consumenten weer vertrouwen krijgen in de voedselveiligheid.
Dat alles moet op een doorzichtige, correcte manier worden gedaan zodat de burgers zich niet bedrogen voelen of opgeofferd worden op het altaar van de grote economische belangen.
We moeten voorkomen dat de met BSE besmette dieren in de voedselketen terechtkomen.
We moeten dus in alle lidstaten van de Europese Unie een doeltreffend controlesysteem invoeren.
Diermeel mag beslist niet meer worden gebruikt totdat ondubbelzinnig wordt bewezen dat de verspreiding van ziektes daardoor niet wordt bevorderd.
Door de onrust onder het publiek dreigt een hele sector in te storten, en degene die er het minste schuld aan hebben, de veehouders, lijden de grootste schade. De veehouders zijn het slachtoffer en niet de schuldigen van wat er gebeurt.
Veehouders voeren hun dieren met de producten die de industrie hen levert, zoals een paar maanden geleden in België met de dioxinekippen is gebeurd.
Om de kosten van de crisis niet alleen op de schouders van de veehouders te laten neerkomen, vragen wij om financiële interventies ten gunste van hen.
Het is ook wenselijk dat alle besmettingshaarden worden geïsoleerd en de export van vlees verboden wordt totdat vaststaat dat het veilig is.
Mevrouw de Voorzitter, ik zou in willen gaan op de financiële kant van de zaak, mede ook als rapporteur voor de landbouwbegroting.
Er is genoeg gezegd over de procedure, over de inhoud van het hele probleem met de BSE.
Morgen begint een triloog over de begroting 2001.
Gisteren zijn de coördinatoren van de verschillende partijen in de Landbouwcommissie akkoord gegaan met het voorstel om van de ruimte van 1,3 miljard euro die er nog is in de landbouwbegroting, 600 miljoen euro te bestemmen voor de bestrijding van BSE.
Ik heb begrepen dat om alle geslachte runderen boven de twee jaar in de Europese Unie te kunnen testen er een bedrag van ruim 150 miljoen euro nodig is.
Welaan, Raad en Commissie, u hebt een ruime financiële basis om een krachtig beleid te voeren.
Laat het niet zo zijn dat in de onderhandelingen tussen het Parlement, de Raad en de Commissie over deze 600 miljoen opnieuw discussie ontstaat.
Die ruimte zit in de begroting, het Parlement heeft ervoor gekozen en het is aan u, de bal ligt op de stip, om de financiële bal voor een krachtig BSE-beleid, ook werkelijk in het doel te schieten.
Mijn tweede opmerking betreft de procedures.
Opvallend is dat op de officiële agenda van de Raad van landbouwministers voor komende maandag en dinsdag BSE nog steeds niet officieel is opgenomen. Het komt op de agenda, maar het staat nog steeds niet officieel op die agenda.
Ik vraag me af, hoe kan dat, als vorige week op woensdag 8 november de Europese veehouders in COPA-verband in spoedberaad bijeen zijn gekomen en krachtige maatregelen voorstelden.
Hoe kunnen consumentenorganisaties een krachtig geluid laten horen?
Het kan toch niet zo zijn dat het in dit publieke debat blijkbaar ernaar uitziet dat wij nog in een trekschuit van twee eeuwen geleden zitten voor de uitvoering van het beleid door Raad en Commissie.
Ik roep u op om een krachtig en in ieder geval ander beleid te laten zien.
Over de omzetting van regelgeving zijn een aantal zaken gezegd.
Toch wil ik erop wijzen dat geen mens zonder voedsel kan, geen enkele dag.
Het kan toch niet zo zijn dat wij ook in politiek opzicht die prioriteit onvoldoende onderschrijven.
Mocht dat al een probleem zijn ten aanzien van te weinig eiwitten en andere producten dan kan ik u verzekeren dat de Europese akkerbouw voldoende potentie heeft om dat op te vangen, ook met betrekking tot het veevoer.
Mevrouw de Voorzitter, evenals vele anderen dank ik commissaris Byrne voor zijn waakzaamheid: wij zijn die van hem gewend.
Als Brit verwelkom ik de maatregelen die de Fransen hebben genomen.
We zijn het er nu over eens dat BSE, dat als een Britse ziekte is begonnen en nu als een Franse crisis wordt voorgesteld, in feite een Europese ziekte, een Europees probleem, is en we zullen het probleem als zodanig moeten benaderen.
Beschuldigingen tussen de lidstaten of verschillende generaties van regeringen hebben geen nut.
Er moet een oplossing komen.
De minister noemde vlees- en beendermeel een goedkoop voederbestanddeel.
Als dat echter leidt tot verspreiding van BSE en de menselijke variant ervan, is het niet meer zo goedkoop.
Dat is het probleem waar het vandaag om draait.
Diverse sprekers hebben er al op gewezen dat we het verbod op vlees- en beendermeel in voeder voor zoogdieren moeten uitbreiden.
In het Verenigd Koninkrijk is het gebruik van vlees- en beendermeel in alle veevoer reeds verboden.
Onze eigen wareninspectiedienst zal zich binnenkort uitspreken over intra-species recycling. Ik hoop dat dit ook zal worden verboden.
Deze voorzorgsmaatregelen zijn hard nodig en we dienen snel te handelen in het belang van alle Europese landen.
De heer Byrne heeft weinig gezegd over BSE-tests, al was daar van vele zijden om gevraagd.
Ik ben blij dat we nog steeds een uitbreiding van het aantal tests op experimentele basis overwegen.
Er zijn nog steeds twijfels over de validiteit van de tests, met name bij jonge dieren. Enkele sprekers hebben ook al gewezen op de kolossale omvang van de Europese veestapel die zou moeten worden getest, zelfs als oude dieren uit de voedselketen worden gehaald.
Ten slotte moeten we de Raad nadrukkelijker aansporen namens ons op te treden.
Iedereen zegt dat en iedereen weet dat het ook zo is: er moet absoluut worden gehandeld.
We hebben zojuist gehoord dat het vier jaar heeft geduurd voor er een verbod kwam op gespecificeerd risicomateriaal in de voedselketen.
We hebben niet nog eens vier jaar de tijd.
Misschien hebben we niet eens een jaar de tijd.
We moeten nu voorzorgsmaatregelen nemen, niet alleen ten behoeve van degenen die zich zorgen maken, maar ook ten behoeve van die paar zelfgenoegzame lidstaten.
Daar doen we het voor.
Mevrouw de Voorzitter, mijnheer de voorzitter, mijnheer de commissaris, het doet mij genoegen in deze vergaderzaal te vernemen dat het GLB koste wat het kost veranderd moet worden.
Ik wil bepaalde personen er alleen even aan herinneren dat de Groenen behoorlijk alleen stonden toen zij op luide toon een hervorming van dit GLB eisten.
Wat mij betreft is het Franse besluit inzake de BSE-crisis bijzonder welkom, maar het voorzitterschap moet niet vergeten eveneens zijn verantwoordelijkheid te nemen waar het de voedselveiligheid in de gehele Unie betreft.
Ik wil in dit opzicht twee punten aan de orde stellen.
Ten eerste vind ik het jammer dat noch de Raad, noch de Commissie er op heeft gewezen dat het absoluut noodzakelijk is om de premies voor gras en eiwitrijke gewassen onmiddellijk aan te passen aan de premies voor graangewassen. Hiermee kunnen wij voorkomen dat het tekort aan eiwitten volgend jaar aangevuld moet worden met genetisch gemodificeerde soja.
Ten tweede vind ik dat criminele en frauduleuze handelingen niet ongestraft mogen blijven.
Het is bijzonder ergerlijk dat justitie, nadat er in tien jaar tijd al drie keer een BSE-crisis is geweest, nog geen enkele schuldige heeft aangewezen of vervolgd.
Er moet een einde komen aan deze straffeloosheid.
Daarom wil ik dat de Unie ook de nodige onderzoeken verricht bij diermeelfabrikanten en slachters, zodat degenen die schuldig zijn aan deze ramp op gezondheids-, economisch en maatschappelijk gebied, worden gevonden.
Mevrouw de Voorzitter, ik zou drie punten naar voren willen brengen.
Ten eerste zullen wij de lat op het gebied van controle en voorzorgsmaatregelen uiterst hoog leggen. Aldus willen wij tegemoetkomen aan de dringende en gerechtvaardigde noodzaak dat de voeding van de Europese consument veilig is.
Als wij echter op algemene schaal tests gaan uitvoeren, diermeel gaan vernietigen en afslachting van heel kudde gaan voorschrijven indien een van de dieren ziek blijkt te zijn, moeten wij ook precies dezelfde gezondheidsnormen eisen van derde landen waarmee wij handelsrelaties hebben en die levend vee, karkassen en dierlijke preparaten naar de Gemeenschap willen exporteren.
Ten tweede had de Gemeenschap reeds voor deze crisis een ernstig tekort aan plantaardige eiwitten. Deze situatie bestaat al sinds wij in Blair House instemden met het onwaarschijnlijke voorstel om onze productie van oliehoudende, eiwitrijke gewassen te beperken tot 30% van onze behoeften om zodoende de Verenigde Staten en hun soja-exporteurs tegemoet te komen.
Momenteel kan en mag de Gemeenschap niet meer dan 5,5 miljoen hectare oliehoudende, eiwitrijke gewassen verbouwen, terwijl wij behoefte hebben aan 18 miljoen hectare.
Daarom moesten de voederfabrikanten op grote schaal diermeel gaan gebruiken in hun productie.
Vanwege het verbod op diermeel zal daar in de toekomst nog eens een tekort van miljoenen hectaren oliehoudende, eiwitrijke gewassen bijkomen.
Deze crisis accentueert nog eens welke absurde concessies de Europese Unie in het kader van de GATT heeft gedaan.
Indertijd hebben wij daar in deze vergaderzaal nog met Jimmy Goldsmith tegen geprotesteerd.
Wij hebben de benodigde grond, het geschikte klimaat en de knowhow om diermeel onmiddellijk te kunnen vervangen door plantaardige, eiwitrijke gewassen die niet genetisch gemodificeerd zijn. Door braaklegging te subsidiëren hebben wij zelf afgezien van het recht om eiwitrijke gewassen te verbouwen op onze eigen grond, terwijl dit absoluut noodzakelijk is om in de voeding van onze dieren en onze bevolking te voorzien.
Daarom heeft onze fractie een amendement ingediend waarin de Raad en de Commissie gevraagd wordt een manier te vinden om de teelt van deze eiwitrijke gewassen in Europa weer op gang te brengen. Deze kunnen dan een gunstige vervanging vormen van met prionen besmet diermeel en van Amerikaanse transgene soja.
Tevens willen wij dat er in het kader van het GLB nieuwe onderhandelingen komen over dit rampzalige artikel uit de Blair House-overeenkomst, omdat dit onze producenten van oliehoudende, eiwitrijke gewassen ernstig belemmert.
Ten derde is het de plicht van de Gemeenschap om alle beroepslieden in de rundvleessector die het slachtoffer zijn van ernstige marktverstoringen te hulp te komen. Wij moeten hen financieel tegemoet komen in de kosten van de verplichte tests en de vernietiging van dierlijke resten die aan de voedselketen worden onttrokken, evenals in de kosten voor de onvermijdelijke promotiemaatregelen.
Anders kunnen wij nauwelijks nog van een gemeenschappelijk landbouwbeleid spreken.
Mevrouw de Voorzitter, mijnheer de Commissaris, dames en heren, toen wij in onze Enquêtecommissie aan de slag gingen met het onderzoek naar BSE, zijn wij in eerste instantie gestuit op verdoezelingen, geheimhouding en misleiding die wij aan de kaak moesten stellen en opheffen. Wij hebben toen ook maatregelen genomen die zeer veel succes hadden en die een aanzet vormden tot een oplossing van het BSE-probleem.
Zoals vandaag reeds herhaaldelijk werd gezegd, wringt de schoen echter vooral in de omzetting van die besluiten.
Mijnheer de Commissaris, ik dank u van harte voor het feit dat u de belofte die u bij uw investituur hebt gedaan, tot nu toe perfect bent nagekomen. U hebt voorstellen gedaan.
Ik noem hier het witboek en de hygiënevoorschriften. Ik verzeker u dat die voorschriften in dit Parlement snel zullen worden behandeld.
We zullen snel werken zodat deze al in de komende jaren efficiënt kunnen worden toegepast.
Ik zie echter in de Raad wat dat betreft weinig beweging.
Ik hoor alleen maar verklaringen en standpunten, maar ik zie geen besluiten die in de richting van deze richtlijn of deze voorschriften gaan.
Wat ik ongelooflijk vind, is het geruzie binnen de Raad over de import en export van vlees.
Dat was zuiver inwerken op het gemoed.
De bevolking werd opgemonterd om enkel en alleen de eigen rundvleesmarkt te beschermen.
Verder is er daar niets gebeurd!
Nu wordt weer stemming gekweekt door heel drastisch te verkondigen dat diermeel als voer voor alle dieren wordt verboden.
Zet u toch gewoon om wat wij hebben besloten, dan hoeven we over deze zaak niet meer te praten!
Dit doet me denken aan de heksenverbranding in de middeleeuwen.
Er worden schuldigen gezocht die helemaal niet schuldig zijn.
De oorzaken liggen ergens anders.
Ik stel voor om die tests, die u zelf ook op het oog hebt, heel snel in te voeren, niet als steekproef, maar voor elk geslacht dier, zonder leeftijdsbeperking. Dan kunnen we tegen de burger zeggen: hier is het vlees, het is onderzocht en je kunt het rustig eten.
Een betere oplossing bestaat er toch niet.
Ik heb de kosten berekend: 10 cent per kilo.
We hoeven hier dus niet over miljoenen te kibbelen.
Elke burger zal dat graag betalen. Daar ben ik van overtuigd!
Mevrouw de Voorzitter, mijnheer de commissaris, mijnheer de minister, we moeten allemaal uitgaan van een elementaire en bindende stelling.
Het is ontoelaatbaar dat grondstoffen of samengestelde voedingsmiddelen risicofactoren vormen voor mens en dier.
Voedsel moet veilig zijn voor de mens.
In deze periode moeten we de burgers een krachtige, ondubbelzinnige boodschap geven, ongeacht de evolutie en de vorderingen van onze wetgeving.
We moeten de publieke opinie geruststellen dat het Europa van de rechten inderdaad de door de Verdragen en het Handvest van de Europese grondrechten bekrachtigde rechten garandeert.
Mijnheer de commissaris, ik weet zeker dat er van de kant van het Parlement alle nodige steun zal zijn voor nieuwe initiatieven. Er zijn duidelijke maatregelen nodig.
Ik denk dat een totaal verbod op diermeel nu noodzakelijk is, tot het bewijs van het tegendeel is geleverd.
Ook is het nodig algemene tests in te voeren, de communautaire regelgeving te harmoniseren en in alle lidstaten ten uitvoer te leggen. We moeten niet alleen toezicht houden op de tenuitvoerlegging van nieuwe normen inzake etikettering, maar ook de uitvaardiging van normen zoveel mogelijk te vervroegen.
Ik sluit af met dit beginsel: deze maatregelen zullen zeker veel geld kosten, maar gezondheid is onze prioriteit.
Bovendien zal zonder deze zekerheden de instorting van de consumptie een ongunstige weerslag hebben op de hele sector.
Daarom moeten consumenten en producenten zich samen inzetten voor het onaantastbare beginsel van voedselveiligheid.
Mevrouw de Voorzitter, ik ben heel blij dat de Commissie zich eindelijk duidelijk voor tests in de hele Europese Unie heeft uitgesproken. Frankrijk heeft immers zopas aangetoond dat wie zoekt, vindt!
Mijnheer de Commissaris, ik wil u dringend verzoeken ervoor te zorgen dat die tests ook in andere lidstaten worden uitgevoerd.
Het gaat niet op dat bijvoorbeeld Duitsland geen tests op zijn hele grondgebied uitvoert, maar er alleen in de deelstaat Nordrhein-Westfalen wordt getest, gewoon omdat men bang is anders niet meer BSE-vrij te zijn.
Dat mag natuurlijk niet gebeuren. Daarom kan ik alleen maar hopen dat de Commissie zware druk op die lidstaten uitoefent die geen tests uitvoeren omdat ze bang zijn dat ze niet BSE-vrij zijn.
De consument opzettelijk in gevaar brengen is voor ons onaanvaardbaar.
Een brede informatiecampagne is hier dan ook op zijn plaats.
Ik ben het echter niet eens met de uitspraak van de Commissie dat het nu uitvaardigen van een verbod op diermeel paniekzaaierij is.
Integendeel!
Ik vind het voorbeeldig van Frankrijk dat het deze stap heeft durven zetten.
Mijnheer de commissaris, ik vind het bepaald cynisch dat u beweert dat dit om milieuredenen niet mag gebeuren.
U kunt toch niet in alle ernst verwachten dat wij afval eten om het verwerkingsprobleem op te lossen!
Ik vind het al bij al wat beschamend dat hier zo veel over de schadeloosstelling van boeren en fokkers wordt gepraat.
Misschien moeten we ook eens denken aan de slachtoffers en de families van mensen die aan Creutzfeldt-Jacob zijn gestorven.
Mijnheer de commissaris, ik heb met grote aandacht geluisterd naar hetgeen u zei. Ik was onder de indruk van het feit dat u ergens in uw redevoering zei geen toverstok te hebben waarmee u alles onmiddellijk kunt oplossen.
Mijn antwoord is dat wij geen toverstaf nodig hebben. Wij hebben maar twee dingen nodig.
Ten eerste moeten wij volledig doordrongen zijn van het feit dat gezondheid, volksgezondheid boven alles komt, en als wij dat zeggen, moeten wij dat ook geloven.
Dan komen wij ook automatisch bij het tweede punt terecht: de politieke wil.
Wij weten immers hoe dit in elkaar zit. Wij weten hoe het met dat vleesmeel zit; wij weten dat er tests zijn en dat de uit besmette kuddes afkomstige dieren kunnen worden opgespoord, die dan moeten worden afgeslacht om het probleem te bestrijden.
Dat weten wij allemaal.
Wat belet u echter om actie te ondernemen? Moeten wij dan telkens als er een crisis losbarst hiernaar toe komen om te zeggen dat voor ons in het Parlement volksgezondheid de allerhoogste prioriteit is?
Ook u zegt dat trouwens, maar ik weet niet in welke mate de Raad dat ook gelooft.
Als puntje bij paaltje komt wordt er namelijk niets gedaan.
Kennelijk kunnen wij al onze wetenschap omtrent dit probleem niet toepassen.
Wij weten bovendien dat voorkomen het allerbeste is, beter dan wat dan ook.
Zeer zeker in dit geval waarin van genezen geen sprake is.
Wij weten dat deze veeziekte ongelooflijk veel problemen veroorzaakt en tragische, nog niet te overziene gevolgen heeft.
Niet alle epidemiologische kenmerken van deze ziekte zijn immers bekend.
Wij spelen dus met vuur.
Ik ben onthutst over het feit dat wij allen hier naar toe komen om steeds weer hetzelfde te zeggen.
Ik heb naar mijn collega' s geluisterd en zij hebben allen volkomen gelijk.
Waar het echter om gaat, is dat dit ook wordt toegepast.
Wij willen dat dit wordt hard gemaakt, heren van de Raad. Wij willen acties in heel de Europese Unie.
Wij willen geen maatregelen her en der, in Frankrijk en misschien nog ergens anders; nee, wij willen maatregelen overal, hier en nu.
Mevrouw de Voorzitter, ik ben de overtuiging toegedaan dat in heel de Unie niemand over de nodige politieke, morele en pedagogische autoriteit beschikt om te spreken over kwaliteit en voedselveiligheid.
Het is zeker geen toeval dat noch de voorzitter van de Raad, noch de commissaris hebben gezinspeeld op de hoofdoorzaak van al deze problemen in de voedselketen. Ik bedoel hiermee uiteraard het gemeenschappelijk landbouwbeleid zelf.
De helft van de door het Parlement aangenomen begroting gaat naar productieverhoging.
Vandaag de dag is de moderne landbouwer niet wat hij produceert, maar wat hij in staat is te produceren met inachtneming van kwaliteit en veiligheid.
Deze landbouwers helpt u echter niet!
U helpt uitsluitend degenen die grote hoeveelheden produceren en zodoende besteedt u enorme begrotingsbedragen aan de intensivering van de huidige problemen, niet alleen van de bestaande, maar ook van toekomstige problemen!
Desondanks bent u niet bereid het beginsel te onderschrijven dat dieren niet gevoederd mogen worden met resten van andere dieren ...
We hebben hier vroeger al gesproken over het Verenigd Koninkrijk en Portugal en nu is Frankrijk aan de beurt.
Ik verwacht de commissaris reeds om het volgende geval te bespreken, want over een jaar zitten wij hier ongetwijfeld weer om een ander land en nieuwe gevallen te behandelen.
Het is hoog tijd dat de voorzitter van de Raad en de commissaris ervan overtuigd raken dat wij ons vandaag de dag niet meer kunnen en mogen beroepen op een beleid dat gebaseerd is op naoorlogse beginselen.
U moet alle steun aan de productie stopzetten en in plaats daarvan voorrang verlenen aan kwaliteit, voedselveiligheid en behoud van de bestanden.
Zo niet, dan zal de voedselketen de consument geen garanties bieden.
In dat geval zullen wij gewoon doorgaan met de landbouwers en de consumenten een rad voor de ogen te draaien.
Mevrouw de Voorzitter, BSE wil maar niet verdwijnen uit de media.
Evenmin als de vreselijke beelden van mensen die door de ziekte van Creutzfeldt-Jakob zijn getroffen, ondanks de vele acties die er zijn geweest in lidstaten maar ook in Europa.
Het debat dat wij vandaag voeren over de gevolgen van de BSE-crisis en hoe wij die gevolgen daadwerkelijk kunnen bestrijden, wordt gevoerd op zeer cruciale punten.
Ten eerste gaat het om de tests die uitgevoerd moeten worden waarbij ik verwelkom dat wij daar geen specifieke leeftijd voor bepalen.
Ten tweede, gaat het om het al dan niet gebruiken van beendermeel in veevoer waarover ook hier in deze zaal een levendig debat wordt gevoerd.
De link tussen het voeren van beendermeel en BSE, een overigens zeer onnatuurlijke wijze van het voeden van dieren, is nu wel voor iedereen duidelijk.
Er moet dus actie ondernomen worden.
In Nederland is de regelgeving voor het gebruik van dierlijk slachtafval in diervoeding op dit moment al redelijk streng.
Sinds 1989 mogen eiwitten van zoogdieren en herkauwers al niet meer in veevoer gebruikt worden dat bestemd is voor herkauwers.
Die regeling is bovendien voortdurend aangescherpt en volgt datgene wat er vanuit Europa is gevraagd.
Ook het gebruik van vet en bloed is aan strenge regels gebonden.
Het verbaast mij dan ook dat onder die omstandigheden nog kadavers gebruikt of verwerkt mogen worden.
Alhoewel geen absoluut risico is aangetoond, verwelkom ik het Nederlandse voornemen om per 1 juli 2001 het gebruik van kadavers in diervoeder helemaal niet meer toe te staan.
Wij kunnen ons, gezien de gebeurtenissen in het verleden, ook niet meer veroorloven om die kadavers hoe dan ook nog in de voedselketen te brengen.
Ik pleit met alle collega's om niet te wachten tot juli 2001, maar ervoor te zorgen dat nu, met bijna onmiddellijke ingang, dat verbod wordt gehandhaafd.
De noodzaak voor strenge Europese maatregelen is evident.
Dus niet alleen nationale maatregelen, want de werking van de interne markt zal ernstig verstoord worden indien wij het steeds maar aan de nationale overheden overlaten in welke mate men het gebruik van kadavers ook in voer verbiedt.
In het belang dus ook van de interne markt en ook om het vertrouwen van de Europese consument te versterken, pleit ik voor een algeheel en onmiddellijk verbod.
Met betrekking tot de kadavers en het ophalen ervan vraag ik nu ook aan de commissaris om daar wat Europese eenduidigheid in te gaan brengen.
Wij zien steeds meer ook in ons land dat een dood schaap of een dood kalfje gewoon worden achtergelaten omdat de kosten van het ophalen te hoog zijn.
Ik vraag dus ook op dat punt van de Europese Commissie om te komen tot enige mate van harmonisering.
Als zij dat nu niet doet dan straks in elk geval schriftelijk, zodat wij weten waar wij aan toe zijn.
Mevrouw de Voorzitter, ik spreek vandaag als parlementslid en als Brits rundveehouder.
De landbouw in Groot-Brittannië heeft veel te lijden gehad onder de BSE-crisis, zowel in financieel opzicht als wat betreft het vertrouwen van de consument.
We hebben in die jaren echter wel geleerd hoe we onze zaken op orde moeten krijgen.
We hebben nu een systeem met dubbele maatregelen ter bescherming van de veiligheid van ons rundvlees.
Onlangs is het verslag van het BSE-onderzoek van de commissie Phillips in het Verenigd Koninkrijk gepubliceerd.
Ik ben blij dat u dit verslag hebt gelezen, commissaris Byrne.
Ik hoop dat u ernaar zult handelen.
De Franse regering zou dit verslag ook moeten lezen, want ze loopt het gevaar precies dezelfde fouten te maken als wij destijds tijdens de BSE-crisis in het Verenigd Koninkrijk.
Wij hebben van het verleden geleerd.
Ik stel voor dat de Franse regering iets van ons probeert te leren.
Ik ben nooit overtuigd geraakt van het Franse argument dat het slachten van de gehele veestapel de juiste wijze was om het BSE-probleem in hun land aan te pakken.
Het recente probleem in Normandië van een besmet dier dat als gezond dier werd aangeboden, benadrukt de weerstand in de veehouderij tegen het slachten van de gehele veestapel.
Bovendien hebben tests op afgekeurde dieren die pas in Frankrijk zijn uitgevoerd, verschillende verborgen gevallen van BSE aangetoond.
Ik heb al langere tijd het vermoeden dat op boerderijen in Frankrijk dieren in het geheim zijn afgemaakt en begraven om te voorkomen dat de hele veestapel moest worden geslacht.
Het Britse systeem waarbij besmette dieren uit de veestapel worden verwijderd en een behoorlijke compensatie voor die dieren wordt uitgekeerd, stimuleert veehouders gevallen van BSE aan te geven.
Ik doe een beroep op de Europese Commissie de in Frankrijk gehanteerde systemen ter bestrijding van BSE aan een grondig onderzoek te onderwerpen.
In Groot-Brittannië hebben we ook geleerd dat het zeer moeilijk is te voorkomen dat voor verwerking in varkens- en pluimveevoeder bestemd vlees- en beendermeel ook in voedermiddelen voor rundvee en herkauwers terechtkomt.
Het is zeer moeilijk voor een voederbedrijf om te garanderen dat de productielijnen volledig vrij van vlees- en beendermeel zijn op het moment dat de productie van varkens- en pluimveevoeder wordt gestart.
Ik ben al heel lang voorstander van een algeheel verbod op het gebruik van vlees- en beendermeel in diervoeder in heel Europa.
Frankrijk heeft onlangs een verbod op rundvlees van het bot afgekondigd en vele Franse provincies hebben ervoor gezorgd dat schoolkinderen geen Frans rundvlees meer eten.
Een van de hoofdredenen voor deze actie is dat het Franse voedingsbureau het principe van voorzorgsmaatregelen bijzonder serieus neemt.
Ik wil voorstellen dat de Europese Commissie dit principe ook hanteert voor rundvlees afkomstig uit Frankrijk.
Zolang de Franse regering niet de absolute garantie kan geven dat hun rundvlees veilig is, dient de Commissie alle uitvoer vanuit Frankrijk naar de rest van de EU te verbieden, met name voor runderen ouder dan 30 maanden.
Momenteel wordt er in het Verenigd Koninkrijk voor een bedrag van 2 miljoen pond Frans rundvlees afgenomen door de vleesverwerkende industrie.
Dit is totaal onaanvaardbaar gezien de BSE-problematiek in Frankrijk.
Ruim een jaar geleden verklaarden 16 van Europa' s beste wetenschappers, waaronder een Franse voorzitter, dat Brits rundvlees veilig was voor consumptie in heel Europa en toch heeft Frankrijk op onwettige wijze een invoerverbod op Brits rundvlees in stand gehouden.
Dat Frankrijk het verbod op Brits rundvlees in stand houdt, getuigt van hypocrisie.
Het Verenigd Koninkrijk heeft zwaar geleden onder deze afschuwelijke plaag.
Er wordt vaak met de vinger naar de veehouderij gewezen, maar deze valt niets te verwijten.
Commissaris Byrne was heel duidelijk in zijn openingstoespraak vandaag toen hij het Parlement vertelde dat hij bereid was de kwestie van het vlees- en beendermeel te onderzoeken.
Ik wil hem graag vragen of hij vandaag tijdens het debat niet tot het besef is gekomen dat deze kwestie onmiddellijk moet worden aangepakt.
Zoals de vorige spreker al zei, is de enige manier om een verbod op vlees- en beendermeel te realiseren een algeheel verbod is.
Op een andere wijze is controle niet mogelijk, met als gevolg dat het systeem vergiftigd raakt en wordt vernietigd.
Ik doe vandaag een speciaal beroep op de commissaris om in te gaan op dat wat tijdens dit debat nagenoeg over de hele linie is gezegd en zo snel mogelijk met een verbod op alle vlees- en beendermeel in de Europese Unie te komen.
Mevrouw de Voorzitter, geachte afgevaardigden, mijnheer de commissaris, ik heb met belangstelling naar al uw interventies geluisterd.
Het gaat er vandaag niet om dat we wie dan ook de schuld geven van de vertragingen die zijn opgetreden bij de regelgeving, of bij het nemen van verantwoordelijkheden.
Ik denk - en daarbij richt ik me tot u allen - dat wij hier een gezamenlijke taak hebben, een taak die bestaat uit het garanderen van veilige voeding.
Daar hebben alle Europese consumenten recht op en dat is een taak van de overheid, zowel op nationaal als op Europees niveau.
Ik denk dat wij vandaag, na uw debatten, moeten proberen een duidelijke lijn aan te geven, zowel qua methode als qua middelen, om deze taak naar behoren te vervullen.
De methode moet volgens het voorzitterschap berusten op wetenschappelijk onderzoek en overleg.
We moeten onmiddellijk te weten zien te komen hoe de vork in de steel zit, aangezien wij nog steeds in onzekerheid verkeren over de wetenschappelijke kant van de zaak en de noodzakelijke maatregelen.
Ten tweede moet de haalbaarheid van deze maatregelen worden bestudeerd, waaronder ook de behandeling van diermeel en de uitvoering van tests vallen.
Vervolgens moeten deze maatregelen snel worden toegepast en uiteindelijk moet een controlesysteem worden opgezet.
U heeft deze problemen stuk voor stuk de revue laten passeren.
Wat de controle betreft, moet ik u, mijnheer de commissaris, bedanken voor uw woorden. Daaruit blijkt dat de Commissie een open houding heeft, alle problemen mogelijkerwijs zullen worden onderzocht en u een snelle oprichting van een Europees agentschap voor voeding wenst.
Controles zijn echter slechts controles en zolang ook maar het geringste risico blijft bestaan op fraude, verduistering of verkeerd gebruik, blijft twijfel, hoe gering ook, voortleven in de hoofden van de mensen en het imago van de gehele sector bezoedelen.
Ik geloof inderdaad dat het aantal tests moet worden uitgebreid. Daar heeft u allen om gevraagd.
Bepaalde landen zijn hier al op grote schaal mee bezig.
Wij hopen op meer en veelvuldiger uitgevoerde tests op nauwkeurig geselecteerde runder- en schapenpopulaties.
Ik zie echter niet in hoe we het, met de huidige mogelijkheden van ieder land, technisch, financieel en efficiënt moeten klaarspelen om 28 miljoen tests per jaar uit te voeren.
Hoe doelmatig deze tests bovendien ook mogen zijn, ook zij zullen niet alle twijfel kunnen wegnemen, temeer daar zelfs de beste tests - en die zijn er - de ziekte pas in de laatste incubatiemaanden kunnen vaststellen, net voor de uitbraak en niet helemaal aan het begin.
Er blijven dus twijfels en onzekerheden, maar ik denk dat ons gezamenlijk doel en uw bijdragen vandaag ons in staat stellen vooruitgang te boeken.
Deze vooruitgang is de reden dat ik al uw interventies zeer aandachtig heb beluisterd. Het is voor mij namelijk noodzakelijk dat de discussie over de veiligheid van onze medeburgers op Europees niveau wordt gevoerd.
Het is zeker niet makkelijk om op dit punt nationale wetten en Europese wetgeving op elkaar af te stemmen.
Ik denk dat er overkoepelende regelgeving moet komen die aan dit probleem een einde kan maken, concurrentievervalsing kan uitsluiten en de Europese markt de kans kan geven zich ten volle te doen gelden.
Gelooft u mij, ik hou dit alles in gedachten bij de verdere activiteiten van de Raad en bij mijn contacten met de Commissie, wetend dat het op één lijn brengen van de instellingen één van de beste manieren is om een zo complex en algemeen probleem als de voedingsveiligheid te lossen.
Op 30 november zal het Frans voorzitterschap tijdens de bijeenkomst van de Raad een belangrijk orientatiedebat op gang brengen dat misschien de eerste remedies kan bieden voor het collectieve wantrouwen waardoor de geloofwaardigheid van onze instellingen in de ogen van onze medeburgers wordt aangetast.
Het gaat hier om de volksgezondheid en dus om ernstige gebeurtenissen die ook als zodanig behandeld moeten worden, met discipline en openheid.
Mevrouw de Voorzitter, geachte afgevaardigden, mijnheer de commissaris, ik verzeker u dat ik vast van plan ben ervoor te zorgen dat wij ons, ook als Raad - daar zal ik op toezien - van onze dubbele taak zullen kwijten: herstel van het vertrouwen van de consument en versterking van de geloofwaardigheid van de Europese instellingen.
Iedereen hier heeft gerefereerd aan of gesproken over de toekomst van het gemeenschappelijke landbouwbeleid.
Sommigen hebben het gehad over productivisme en de mogelijkheid om de Blair House-akkoorden te herzien, wat pas mogelijk zal zijn in het kader van de nieuwe WTO-cyclus.
Daarnaast wil ik zeggen dat al deze voorstellen geen dovemansoren vinden; ik ben daar wel degelijk gevoelig voor.
Ik wacht op de uitkomsten van uw overleg en ben ervan overtuigd dat wij samen voedingsveiligheid kunnen garanderen, en samen de methoden en de maatregelen zullen vinden om de gezondheid van onze medeburgers te waarborgen.
Mevrouw de Voorzitter, als ik in dit Parlement om me heen kijk, zie ik gezichten van mensen die ik de afgelopen 12 maanden tot mijn genoegen zeer goed heb leren kennen.
Ik ben er stellig van overtuigd dat al deze mensen deskundig zijn op het gebied van voedselveiligheid.
Velen van u houden zich al diverse jaren met deze kwestie bezig. Ik denk met name aan de uitstekende commissie die zich een aantal jaren geleden over deze aangelegenheid heeft gebogen.
U houdt zich al langer met deze kwestie bezig dan ik en ik weet hoe betrokken u allen zich hierbij voelt.
Daarom is dit debat bijzonder waardevol geweest voor mij als het Commissielid dat verantwoordelijk is voor volksgezondheid, consumentenbescherming en met name voedselveiligheid.
In dit verband valt mij één belangrijk ding op, namelijk dat het spectrum van dit debat, vooral als het gaat over de vraag of er een algeheel verbod op vlees- en beendermeel moet komen, uiteenloopt van "doen" naar "niet doen" , en dat in een Parlement vol deskundigen op het gebied van voedselveiligheid.
Dit is een van de zaken waar we ons over moeten buigen.
Wat we in dit kader niet moeten vergeten, is het feit dat er reeds een verbod op het toedienen van vlees- en beendermeel aan rundvee bestaat.
Dit verbod is bij wet vastgesteld en daar dient men zich aan te houden.
Bovendien is er een wettelijke regeling van kracht waarin wordt voorgeschreven hoe vlees- en beendermeel dient te worden verwerkt. Ook dit is een veiligheidsmaatregel die is ingevoerd ter bescherming van de volksgezondheid en de voedselveiligheid.
Als u zegt dat het gebruik van vlees- en beendermeel in varkens- en pluimveevoeder moet worden verboden, terwijl deze dieren niet vatbaar zijn voor BSE, zegt u niet dat u varkens en pluimvee beschermt, maar dat u rundvee beschermt.
Dus zegt u dat de bestaande wetgeving in zekere zin ontoereikend is of niet wordt nageleefd.
Als men van mening is dat op grootschalige wijze de hand wordt gelicht met de wet inzake deze kwestie, zegt dat dan niet iets over de gebeurtenissen van de laatste maanden en jaren met betrekking tot rundveevoeder?
Het werpt een vraag op die ik niet eens durf te stellen.
Vraagt u zichzelf eens af wat het antwoord op deze vraag is.
Ik ben van mening dat de wetgeving wordt nageleefd en omdat ik die mening ben toegedaan - en ik geloof niet dat ik naïef ben - geloof ik niet dat een heel breed verbod op vlees- en beendermeel in varkens- en pluimveevoeder noodzakelijk is.
Ik ben echter bereid te luisteren naar de argumenten die daarvoor pleiten.
Als mensen uit de lidstaten mij komen vertellen dat de wetgeving niet naar behoren of niet volledig wordt gerespecteerd, moeten we er misschien nog eens goed over nadenken. Dat doen wij dan echter niet omdat de wetenschappers ons vertellen dat dit nodig is, maar omdat de wet in de Europese Unie niet wordt nageleefd.
Hier moeten we maar eens goed over nadenken.
Ik wil het nu hebben over de controle.
De heer Whitehead heeft mij gevraagd om meer bijzonderheden hierover en ik denk dat hij gelijk heeft. Ik had hier iets uitvoeriger bij stil moeten staan.
Er is sprake van twee soorten tests.
Ten eerste de tests die nu al worden uitgevoerd en waarvoor de wetgeving enige tijd geleden door de Commissie onder de aandacht van het Parlement is gebracht, namelijk de steekproefsgewijze tests op geslachte dieren in alle lidstaten: bij elkaar 170 000 tests.
Deze tests waren bedoeld om de besmettingsgraad in de Europese Unie vast te stellen, dat wil zeggen, om informatie te verkrijgen.
Ik verwelkom het feit dat Frankrijk snel heeft gehandeld en nog voor enige andere lidstaat is begonnen deze tests intensiever uit te voeren dan door de wet was voorgeschreven.
Dat heeft nu informatie opgeleverd en zo is de huidige situatie ontstaan.
Frankrijk heeft in alle openheid informatie verstrekt over deze tests.
Ook dat valt te verwelkomen en verdient applaus.
Laten we eens stilstaan bij een andere kwestie die mij enige zorgen baart.
Als er een massale negatieve reactie tegen de Franse autoriteiten volgt, terwijl ze correct hebben gehandeld, hoop ik dat dit niet tot terughoudendheid zal leiden bij andere lidstaten waar op dezelfde wijze wordt gehandeld.
Als zij de tests uitvoeren zoals in Frankrijk, zich daarbij richten op dieren die het grootste besmettingsgevaar lopen en het voorgeschreven aantal tests uitvoeren, zal dit het hetzelfde soort informatie opleveren als in Frankrijk. Deze informatie zal dan in de gehele Europese Unie beschikbaar komen, zodat we de gewenste beslissingen kunnen nemen en van daaruit verder kunnen gaan.
Bij de tests waar ik het nu over wil hebben, zit de zaak iets anders in elkaar.
Die zijn niet bedoeld om informatie te verkrijgen over de besmettingsgraad.
Ze zijn meer gericht op het weren van mogelijk besmette kadavers uit de voedselketen.
Er wordt wel gezegd dat dit een erg kostbare aangelegenheid is, dat er grote hoeveelheden kadavers voor nodig zijn, enzovoorts.
Laten we ons beperken tot de feiten.
Het is niet mogelijk met behulp van de drie tests die beschikbaar zijn - de Franse, Zwitserse en Ierse tests - BSE bij dieren onder een bepaalde leeftijd vast te stellen.
De tests leveren dan een negatief resultaat op.
Het kost een hoop geld en moeite om de tests uit te voeren terwijl het resultaat negatief is.
Wat is dan de waarde van het testen van jonge dieren?
Die waarde is nul, als u het mij vraagt.
Wij hebben echter ook wetenschappelijk bewijs dat bij dieren onder een bepaalde leeftijd geen symptomen van BSE worden waargenomen.
Daarom heb ik het Permanent Veterinair Comité - dat vandaag, terwijl wij hier spreken, bijeenkomt - verzocht deze zaak te onderzoeken en te bepalen hoe oud de dieren moeten zijn voor de tests.
Ik heb het over het uitvoeren van tests op kadavers boven een bepaalde leeftijd om erachter te komen of ze besmet zijn en, indien dit het geval is, om het betreffende dier uit de voedselketen te halen.
Er zijn dus jonge dieren die geen BSE hebben, zo vertellen de wetenschappers ons, en dieren boven die leeftijdsgrens, die allemaal op BSE zijn getest, en die worden uit de voedselketen gehaald. Dit is een maatregel om de consument te beschermen en om het vertrouwen van de consument te vergroten.
Vandaar mijn voorstel deze route te volgen.
Ik ben benieuwd naar het advies waarmee het Permanent Veterinair Comité vanmiddag komt. Ik zal het advies volgende week in de Raad presenteren om de kwestie van de leeftijdsgrens met betrekking tot deze tests aan de orde te stellen.
Ik ben van mening dat dit de juiste aanpak is.
Er is enige onenigheid op dit punt en zoals ik hier om me heen zie, neemt niet iedereen hetzelfde standpunt in. Het is echter van belang dat we allemaal onze schouders eronder zetten.
Het is van belang dat we proberen eenstemmigheid te bereiken over de juiste aanpak en dat we op de juiste wijze op de zaak reageren, en niet met de beschuldigende vinger wijzen naar anderen die naar aanleiding van onze reactie zullen zeggen dat u niet genoeg doet om de volksgezondheid en de consumentenbelangen te beschermen.
Als we redelijk zeker zijn van onze zaak, is het gerechtvaardigd een grens te trekken tussen wat veilig is en wat niet.
We moeten elkaar geen onrecht aandoen bij het vaststellen van maatregelen die we allemaal noodzakelijk achten. Het doel ervan is immers de volksgezondheid en voedselveiligheid te beschermen en het vertrouwen van de consument te vergroten.
Ten slotte heb ik met veel belangstelling geluisterd naar de opmerkingen die mijn vriend, de heer Patriat, zojuist en eerder al heeft gemaakt. Ik zie uit naar een nauwe samenwerking met hem in de komende weken.
Ik moet erbij vertellen dat hij en ik vorige week in Parijs nog een discussie over deze kwestie hebben gevoerd. Ik ben er dus van overtuigd dat het Parlement, de Raad en de commissaris op vriendschappelijke wijze zullen samenwerken om tot een oplossing voor deze netelige kwestie te komen.
Mevrouw de Voorzitter, ik zou graag een zeer korte opmerking willen maken om een persoonlijk feit, omdat onze collega Graefe zu Baringdorf leden van mijn fractie er zojuist van heeft beschuldigd niet te hebben deelgenomen aan de BSE-enquêtecommissie.
Ik zou slechts het volgende willen toevoegen: er zijn twee enquêtecommissies geweest in dit Parlement.
De heer Martinez was lid van de eerste commissie, de commissie-Böge, en ik doe mijn collega hierbij zijn op schrift gestelde mening toekomen, die door een minderheid werd gesteund.
Wij hebben niet aan de tweede commissie deelgenomen om de simpele reden dat wij van deelname uitgesloten waren op grond van het d' Hondt-stelsel en door de reglementen - of het gebrek daaraan, ik weet het niet - van dit Parlement.
De beste manier om niet naar ons te hoeven luisteren, is ons niet uit te nodigen.
Hoe het ook zij, de heer Martinez heeft in 1990 een officiële waarschuwing doen uitgaan, 6 jaar vóór de eerste enquêtecommissie.
Ik heb zeven ontwerpresoluties ontvangen op grond van artikel 37, lid 2 van het Reglement.
Het debat is gesloten.
De stemming vindt donderdag om 12 uur plaats.
Vragenuur (Commissie)
Vraag nr. 17 van (H-0848/00):
Betreft: Minimum regels voor de uitdrijving van immigranten De Raad heeft op 18 december 1997 een resolutie aangenomen voor het vastleggen van prioriteiten in de samenwerking in justitie en binnenlandse zaken voor de periode van 1 januari 1998 tot de datum dat het Verdrag van Amsterdam van kracht wordt, waar duidelijk als doelstelling genoemd wordt betere samenwerking voor het uitdrijven van immigranten.
Het feit dat er zich de laatste tijd in verschillende lidstaten veel gevallen voorgedaan hebben waar bij de uitdrijving van immigranten de meest elementaire rechten van de mens niet geëerbiedigd zijn, maakt dat het een aangelegenheid betreft die door de Europese Commissie speciaal in het oog gehouden zou moeten worden.
Voorbeelden zijn de techniek van het kussentje, die in België de dood van een immigrante veroorzaakt heeft, de toediening van krachtige kalmeermiddelen in Spanje, het vervoer van immigranten die op elkaar gedrukt worden in scheepsruimen in Italië en Spanje, de tragedie van de 58 Chinese immigranten die dood aangetroffen zijn in de haven van Dover in Groot-Brittannië na verschillende keren vastgehouden te zijn op Europees grondgebied, en het veralgemeend gebruik van dwang en intimidatie tegen immigranten die uitgedreven worden.
Heeft de Europese Commissie enig voorstel voor het asiel- en immigratiebeleid om ten eerste dat soort verschrikkelijke toestanden te vermijden, en ten tweede het uitdrijvingsbeleid van de lidstaten te harmoniseren en te coördineren met inachtneming van de rechten van de mens en de overeenkomsten van de Verenigde Naties over asielverlening en immigratie?
Mijnheer de Voorzitter, ook ik wil mijn steentje bijdragen aan dit menselijk wonder. Daarom attendeer ik u erop dat de belangrijkste maatregelen die de Unie op het gebied van de harmonisatie van het asielbeleid zal nemen, niet enkel in het actieplan van Wenen en in de conclusies van de Europese Raad van Tampere zijn vastgesteld, maar tevens tot uiting komen in het scorebord dat de Commissie aan de Raad en het Europees Parlement heeft voorgelegd.
De genoemde maatregelen zullen in twee fundamentele fases ten uitvoer worden gelegd. In de eerste fase, die naar ik hoop in juni van volgend jaar zal worden afgerond, moeten gemeenschappelijke minimumregels worden gedefinieerd met betrekking tot de basiselementen van het asielbeleid.
Daarna moet op de lange termijn een overkoepelend gemeenschappelijk asielsysteem worden uitgewerkt.
Met het oog op de uitwerking van dit geïntegreerde systeem zal de Commissie aan het einde van dit jaar een mededeling overleggen om het debat hierover op gang te brengen.
Wat de rechtsgrondslag betreft, voorziet artikel 63, lid 3, sub b van het Verdrag tot oprichting van de Europese Gemeenschap in de aanneming van maatregelen inzake illegale immigratie en illegaal verblijf op het grondgebied van de landen van de Unie, met inbegrip van repatriëring van illegaal verblijvende personen.
Momenteel buigt de Raad zich over een eerste initiatief van het Franse voorzitterschap dat tot doel heeft een richtlijn betreffende de wederzijdse erkenning van besluiten tot verwijdering van onderdanen van derde landen aan te nemen.
Deze ontwerprichtlijn is overigens ook voor advies aan dit Parlement voorgelegd.
De publieke opinies van de lidstaten hebben de indruk dat de bestaande beleidsmaatregelen inzake repatriëring onvoldoende gecoördineerd worden en bijzonder ondoeltreffend zijn.
De Commissie is van oordeel dat met het oog op de verduidelijking en de coördinatie van deze beleidslijnen een belangrijke rol is weggelegd voor de terugnameovereenkomsten. Op dit moment wordt er onderhandeld over de eerste communautaire terugnameovereenkomsten met Rusland, Sri Lanka, Pakistan en Marokko.
De Commissie hoopt dat in het kader van de begroting voor het jaar 2001 een financieel instrument voor samenwerking met herkomst- en doorgangslanden in het leven zal worden geroepen dat de mogelijkheden van deze landen op het gebied van terugname en vrijwillige terugkeer van onderdanen vergroot.
Wat het toekomstbeleid betreft, is de Commissie van oordeel dat het geïntegreerde en coherente repatriëringsbeleid dat wij nastreven vooral vrijwillige repatriëring in de hand moet werken. Tegen deze achtergrond wil ik het Parlement eraan herinneren dat het Europees Vluchtelingenfonds specifieke financiële maatregelen in het vooruitzicht stelt om de ontwikkeling van de beleidsmaatregelen van de lidstaten inzake repatriëring te steunen.
Ik deel de bezorgdheid van de geachte afgevaardigde omtrent de omstandigheden waarin deze repatriëring plaatsvindt. Er moeten inderdaad gemeenschappelijke minimumregels worden vastgesteld waarin de procedure wordt gedefinieerd en het recht op menswaardige omstandigheden en een menselijke behandeling wordt gegarandeerd.
Ik ben ervan overtuigd dat dit thema in het werkprogramma van de Commissie voor het jaar 2001 uitgebreid aan bod moet komen.
Mijnheer de Voorzitter, ik zal ook een bijdrage proberen te leveren aan de wonderbaarlijke verdeling van de tijd tussen de commissarissen en de leden van Parlement.
Mijnheer Vitorino, u weet heel goed dat wij uw zorgen delen en dat wij achter het werk staan dat u persoonlijk aan de Commissie vrijheden en rechten bent komen uitleggen. Wij zijn het eens met het scorebord en de prioriteiten die uw diensten voor al deze zaken hebben gesteld.
Daar werken wij in onze commissie immers zelf aan.
Omstandigheden zoals ik die in mijn vraag aan u heb beschreven, zouden iedere Europese burger ertoe moeten bewegen daar nadrukkelijk aandacht voor te vragen en te eisen dat er zo snel mogelijk wordt gewerkt om herhaling te voorkomen.
Dat geldt voor ons des te meer omdat wij politieke verantwoordelijkheid dragen en politieke verplichtingen zijn aangegaan. Geen enkele van de door mij genoemde situaties, zoals de uitzetting van immigranten, mag zich ooit nog voordoen, omdat dit voor ons als Europeanen en - meer nog - als politiek verantwoordelijken een schande is.
Mijnheer de Voorzitter, ik deel de bezorgdheid van de geachte afgevaardigde. Ik hoop evenwel dat haar oproep niet enkel tot de Commissie, maar ook tot de Raad gericht is.
Wij moeten er immers tezamen voor zorgen dat het volledige juridische kader eind volgend jaar kan worden aangenomen. Ik beloof mijn verplichting terzake na te komen, maar ik kan natuurlijk alleen maar voor mezelf borg staan.
Mijnheer de Voorzitter, ik wil maar twee opmerkingen maken.
De in de vraag opgesomde voorbeelden zijn het product van een selectief geheugen, en dat vind ik in dit soort zaken niet bepaald gunstig.
Hoe dan ook, mijnheer de commissaris, het scorebord is nog steeds niet geactualiseerd en wij beschikken evenmin over een juridisch instrument waarin wordt geregeld hoe en wanneer uitzetting mag plaatsvinden.
Op 12 december aanstaande zullen de Verenigde Naties in Palermo de Wereldovereenkomst inzake georganiseerde misdaad ondertekenen, inclusief een protocol over mensenhandel.
Er bestaat een direct verband tussen de georganiseerde misdaad en immigratie.
Welke voorstellen denkt de Commissie op dit gebied te doen op basis van artikel 31 van het unieverdrag?
Ik verontschuldig mij nogmaals voor de buitensporige ijver waarmee ik het eerder genoemde menselijk wonder wil helpen verwezenlijken. Geachte afgevaardigde, ik hoop dat de Commissie eind dit jaar aan de Raad en het Europees Parlement in het kader van de derde pijler twee raambesluiten met gemeenschappelijke definities, gemeenschappelijke delicten en gemeenschappelijke sancties inzake mensenhandel met het oog op seksuele en commerciële uitbuiting kan voorleggen.
Dit moet de eerste steen worden van het Europese strafrechtelijke gebouw voor bestrijding van mensenhandel, die gewoonlijk hand in hand gaat met georganiseerde misdaad.
De oplossingen die de Commissie denkt voor te stellen, sluiten perfect aan bij de inhoud van de Conventie van de Verenigde Naties die naar ik hoop in de week van 12 tot 15 december in Palermo zal worden ondertekend.
Vraag nr. 18 van (H-0860/00):
Betreft: VN-verslag over de exploitatie van vrouwen In een VN-verslag wordt in de donkerste kleuren een beeld geschilderd van de situatie van de vrouwen in de wereld.
Vermeld wordt dat er 60 miljoen meisjes vermist worden, dat er jaarlijks 5.000 vrouwen vermoord worden om "de eer van de familie te redden", terwijl ongeveer 4 miljoen vrouwen verhandeld worden om in de seksindustrie te werken, terwijl zij die daaraan weten te ontsnappen, gedwongen zijn werk onder precaire omstandigheden aan te nemen.
Een belangrijke conclusie van het verslag is dat een op de drie vrouwen ter wereld tenminste eenmaal in haar leven het slachtoffer is geweest van mishandeling, verkrachting of gedwongen seks, terwijl de daders er doorgaans straffeloos van afkomen.
Welke maatregelen denkt de Commissie te nemen om een einde te maken aan deze onaanvaardbare toestand van schandalige exploitatie, mishandeling en handel in blanke slavinnen en paal en perk te stellen aan deze vormen van vrouwenmishandeling?
Tweede deel
Vragen aan de heer Solbes
Mijnheer de Voorzitter, het is duidelijk dat mishandeling van vrouwen, geweld tegen vrouwen een van de grootste sociale problemen van deze tijd is.
De economische gevolgen daarvan zijn enorm groot, daar in heel de wereld belangrijke illegale economische activiteiten hiermee verband houden.
Het vraagstuk van het geweld tegen vrouwen uit zich in verschillende vormen: geweld in het gezin - waarover meestal wordt gezwegen, hetgeen op zich al een misdaad is - seksuele uitbuiting, vrouwenhandel, mensenhandel.
Ik herinner aan de DAPHNE- en STOP-programma' s. Vorig jaar is bovendien een campagne gevoerd in verband met geweld in huis, geweld in het gezin.
Tevens is in 1997 een gemeenschappelijke maatregel goedgekeurd voor de bestrijding van handel in menselijke wezens en seksuele uitbuiting van kinderen. Op grond daarvan moeten alle lidstaten hun institutioneel kader herzien om rekening te kunnen houden met bepaalde gedragingen en om samenwerking tussen gerechtelijke autoriteiten te kunnen aanmoedigen.
Het vijfjarenprogramma dat de Commissie heeft ingediend voor het vraagstuk van de gelijkheid tussen vrouwen en mannen heeft vijf zwaartepunten.
Een daarvan betreft geweld en mensenrechten. Daarvoor rekenen wij op de medewerking van regeringen, lokale overheden en niet gouvernementele organisaties, in de hoop dat dan in de komende vijf jaar in alle lidstaten programma' s hiervoor ten uitvoer zullen worden gelegd.
Ik dank de commissaris voor haar antwoorden.
Wat u zegt, is allemaal goed en wel, maar daar gaat het in feite niet om.
Ik wil haar dan ook het volgende vragen. Vindt u, mevrouw de commissaris, ook niet dat die verschrikkelijke dingen die wij hier aan de kaak stellen en die, zoals ook u zojuist al zei, verband houden met de huidige economische situatie in de landen van de Europese Unie, in de andere Europese landen en in feite in heel de wereld, te wijten zijn aan de misère die ontstaat doordat alles wordt opgeofferd op het altaar van de winst, die tot hoogste goed is verklaard?
In Europa komen de moderne slavinnen, die goed zijn voor alles en nog wat, voornamelijk uit de voormalige socialistische landen, uit de landen dus waarin de vrouwen ooit eens een de sociale positie bekleedde die haar toekwam.
Met de tragische veranderingen, waar wij allen zo naar gehunkerd hebben - ik bedoel hiermee dus uw systeem - is export van vrouwen en kinderen naar onze landen het leeuwendeel van de export uit deze landen.....
(Spreker wordt door de Voorzitter onderbroken)
Mijnheer de Voorzitter, slechts een korte opmerking: het is niet waar dat vrouwenhandel alleen plaatsvindt vanuit de voormalige socialistische landen, of dat het leeuwendeel daar vandaan komt.
Wij moeten helaas vaststellen dat Azië de scepter zwaait, gevolgd door de Afrikaanse landen.
Armoede is de belangrijkste oorzaak, de belangrijkste factor waardoor dit verschijnsel wordt veroorzaakt.
Mijn excuses aan mevrouw Schreyer en de heer Fischler, maar zij kunnen onmogelijk nog een vraag beantwoorden.
De vragen 19, 20 en 21 worden schriftelijk beantwoord.
Vraag nr. 22 van (H-0809/00):
Betreft: Monetair beleid en de functie van de Europese Commissie Op een vergadering van de Commissie constitutionele zaken van het Europees Parlement verklaarde de voormalige voorzitter van de Commissie Jacques Delors dat de Europese Commissie de verantwoordelijkheid moet hebben voor het openbaar tot uitdrukking brengen van het communautair beleid inzake de situatie en de wisselkoersevolutie van de gemeenschappelijke munt.
Overweegt de Commissie maatregelen te treffen om in ieder geval af te rekenen met de meningsverschillen die zo schadelijk zijn voor de gezondheid van de euro?
Vragen aan mevrouw Wallström
Mijnheer de Voorzitter, ik zou tegen de heer Nogueira willen zeggen dat het monetair beleid in ons model onder de verantwoordelijkheid van de Europese Centrale Bank valt, en dat de ECB overeenkomstig de in het Verdrag vastgelegde criteria handelt.
Een groter probleem is hoe je een gemeenschappelijk monetair beleid met nationaal economisch beleid kunt verenigen. Volgens het Verdrag bepalen de lidstaten immers zelf hun economisch beleid.
Dat is precies waar het om gaat bij de coördinatie van het economisch beleid, die twee hoofddoelstellingen heeft. In de eerste plaats mag het economisch beleid van de verschillende lidstaten niet botsen, en in de tweede plaats mag hun beleid ook niet botsen met het monetair beleid of een situatie veroorzaken die ons noopt een te restrictief monetair beleid te voeren.
Wij proberen die coördinatie voornamelijk te verwezenlijken door middel van de globale richtsnoeren voor het economisch beleid die van toepassing zijn in alle lidstaten die deze richtlijnen aannemen. Zij bevatten niet alleen de hoofdlijnen van het economisch beleid, maar ook specifieke aanbevelingen voor iedere lidstaat.
Ten gevolge van de het Stabiliteits- en groeipact hebben wij echter ook de zogenaamde stabiliteitsprogramma's ingevoerd.
De opzet daarvan is veel nauwkeuriger en specifieker, omdat het in die programma's uitsluitend om de overheidsfinanciën gaat.
Wij hebben ons de afgelopen tijd op de vermindering van het overheidstekort gericht om een soepeler monetair beleid, lagere rentevoeten en een hogere groei mogelijk te maken.
De voortgang in de richting van onze doelstellingen is bevredigend.
In deze omstandigheden wil de eurogroep, die de hoofdverantwoordelijkheid voor de coördinatie van het economisch beleid draagt, een stap verder gaan met betrekking tot onze fiscale verplichtingen. De groep wil echter vooral de kwaliteit en de duurzaamheid van de openbare financiën verbeteren.
Daarvoor zal ongetwijfeld het Stabiliteits- en groeipact moeten worden verbeterd, en zullen specifiekere en meer inhoudelijke onderwerpen moeten worden behandeld.
Mijnheer de Voorzitter, mijnheer de commissaris, uw antwoord had betrekking op het Europese economisch beleid en de wijze waarop de lidstaten en de Commissie daarmee omgaan.
Ik denk echter dat de huidige toestand van de euro niet aan het economisch beleid te wijten is, en dat de verklaring elders moet worden gezocht.
Als ik begrijpend op uw antwoord zou willen reageren, zou ik daaraan toevoegen dat het feit dat Europa systematisch dollars koopt en reusachtige investeringen in de Verenigde Staten doet, mij enorme zorgen zou baren als ik dat land bestuurde.
Ik zou ook kunnen zeggen dat de goedkope euro bijzonder goed is voor de Europese export, wat niet slecht is voor Europa.
Ik denk echter dat u dit niet weet uit te leggen of dat u dat niet durft. Hoe dit ook zij, de koersdaling van de euro is voornamelijk te wijten aan het gebrek aan vertrouwen in een gemeenschappelijk beleid van de kant van de lidstaten, die het strategische en politieke gegeven dat de euro bestaat niet onder ogen willen zien.
Er is geen vraag gesteld, mijnheer Solbes.
U ziet wel dat bijna alle leden zich geroepen voelen om commissaris te worden en ons willen uitleggen hoe het zit.
Wij weten allemaal dat wij daarvoor geen tijd hebben.
Ik verzoek de geachte afgevaardigden dan ook met de vraag te beginnen, en niet met de uitleg.
Mijnheer de Voorzitter, ik geloof dat het voor de publieke opinie zeer belangrijk is dat er een onderscheid wordt gemaakt tussen interne en externe effecten. Mij interesseert het volgende: zal de Commissie zo kort voor de eigenlijke invoering van de euro nog iets ondernemen om het verschil tussen de interne en externe effecten van een stabiele munt uit te leggen?
Mijnheer de Voorzitter, ik zal proberen kort op beide punten te reageren.
In de eerste plaats is het juist dat de euro interne en externe effecten heeft. Intern is de euro, in het algemeen gesproken, een eclatant succes.
Wij zijn erin geslaagd de groei te doen toenemen en de stabiliteit van onze economie te verbeteren. Ondanks de risico's die wij momenteel lopen, zijn we erin geslaagd de inflatie op een relatief laag peil te houden, en wordt de hoofddoelstelling, het beteugelen van de inflatie, bereikt.
Extern gezien bestaat er echter wel een probleem. Wij moeten niet vergeten - en hiermee geef ik indirect antwoord aan de heer Nogueira - dat de spaarquote in Europa veel hoger ligt dan in de Verenigde Staten.
Europese bedrijven gebruiken een deel van die Europese spaartegoeden om ook buiten Europa actief te worden. Soms gaat het dan om Europese investeringen in niet-Europese landen, soms gaat het ook gewoon om landen of bedrijven die in Europa actief zijn en hier gemakkelijker hun geld verdienen, en dat vervolgens buiten Europa onderbrengen.
Ik wil echter ook antwoord geven op uw concrete vraag: wat gaan we nu doen?
In 1999 zijn we, in samenwerking met het Parlement, met een aantal specifieke programma's begonnen om de mensen zo goed mogelijk met de euro bekend te maken.
Ik zeg altijd dat de euro niet op 1 januari 2002 wordt ingevoerd, maar dat wij hem al in onze zak hebben. Hij bestaat nog uit verschillende deelvaluta' s, maar wij hebben hem al op zak.
Dat punt moet worden benadrukt.
In 2000 hebben wij ons voornamelijk op het midden- en kleinbedrijf gericht, maar 2001 moet het jaar van de burgers worden.
Wij werken daarbij samen met de lidstaten die verantwoordelijk zijn voor de specifieke programma's voor de overgang naar de euro. Het Parlement is daar ook bij betrokken: ik verwijs naar de vergaderingen van 23 en 24 oktober jongstleden.
Onzerzijds brengen wij iedere maand verslag uit aan de Ecofin-Raad. Wij willen de lidstaten aanzetten tot medewerking bij het verlenen van bekendheid aan de euro, een bekendheid die wij allen willen verbeteren.
U krijgt ook regelmatig te horen hoe het met de nationale plannen voor de fysieke overgang naar de euro gaat, zodat iedereen de beste methodes van elkaar kan overnemen. Op die manier kunnen wij samen voor eind volgend jaar zo veel mogelijk vooruitgang boeken en de best mogelijke resultaten behalen.
De vraag nr. 23 wordt schriftelijk beantwoord.
Vraag nr. 24 van (H-0787/00):
Betreft: Luchtvervuiling in Griekenland Uit schattingen die GREENPEACE volgens de methodes van de WHO heeft berekend, en uit de meest recente cijfers inzake de luchtvervuiling (1997-1999) zoals gemeten door de bevoegde overheidsdiensten, blijkt dat in Griekenland evenveel mensen sterven ten gevolge van de luchtvervuiling als door verkeersongevallen (jaarlijks sterven door de korte- en langetermijngevolgen van de luchtvervuiling 1.342 respectievelijk 7.247 mensen).
Vooral in Athene worden hoge concentraties waargenomen van kleine stofdeeltjes, ozon, koolstof- en stikstofmonoxide en zwaveldioxide.
Kan de Commissie zeggen of Griekenland heeft bekendgemaakt welke uitvoerende maatregelen het heeft genomen voor de omzetting van de richtlijnen 96/61/EG en 96/62/EG in nationaal recht, of het hogergenoemde richtlijnen correct uitvoert, en in het algemeen wat haar mening is over de luchtkwaliteit in Griekenland, met name na de ettelijke studies die zij zelf heeft gefinancierd om een oplossing te zoeken voor dit probleem?
Vragen aan de heer Monti
Ten eerste is richtlijn 96/61 inzake geïntegreerde preventie en bestrijding van verontreiniging, die uiterlijk 30 oktober 1999 in de lidstaten diende te worden omgezet, in Griekenland nog niet geïmplementeerd.
Daarom heeft de Commissie de Griekse autoriteiten onlangs van haar standpunt op de hoogte gesteld.
Als van Griekse zijde geen actie wordt ondernomen, zetten wij de reeds begonnen procedure voort.
Met betrekking tot richtlijn 96/62 betreffende de beoordeling en het beheer van de luchtkwaliteit heeft de Commissie bij het Hof van Justitie een procedure ingesteld tegen Griekenland omdat het de richtlijn niet heeft omgezet.
Tijdens de procedure maakten de Griekse autoriteiten bekend dat zij inmiddels tot omzetting waren overgegaan.
De Commissie heeft het Hof van Justitie vervolgens verzocht de zaak tegen de Griekse autoriteiten te seponeren.
Een onderzoek naar de luchtkwaliteit in Athene - dat werd uitgevoerd in het kader van een project van de Commissiediensten en het gemeentebestuur van Athene - heeft geresulteerd in de installatie van een controlenetwerk om zo te voldoen aan de vereisten van de dochterwetgeving op grond van richtlijn 96/62.
In het onderzoek is ook de huidige luchtkwaliteit in Athene beoordeeld.
Tijdens de meetperiode zijn op bepaalde kritieke plaatsen verhoogde concentraties zwaveldioxide geconstateerd.
De geldende grenswaarden voor stikstofdioxide en lood werden niet overschreden.
De ozondrempels volgens richtlijn 92/72 werden in de stad Athene niet overschreden, maar er moet wel worden vermeld dat er midden in de zomer geen metingen zijn verricht.
Andere meetgegevens wijzen uit dat de ozondrempels buiten Athene regelmatig werden overschreden.
Ik verwacht dat andere communautaire initiatieven zoals de recente overeenkomst over het voorstel van de Commissie voor een richtlijn over nationale emissieplafonds, verbetering in de situatie zullen brengen.
Bovendien dient dochterrichtlijn 99/30 uiterlijk 19 juli 2001 in de lidstaten te worden omgezet.
Hierin worden toekomstige grenswaarden voor zwaveldioxide, stikstofoxide, stofdeeltjes en lood voorgeschreven.
Volgens het onderzoek zijn de huidige concentraties stikstofdioxide hoger dan de grenswaarde voor stikstofdioxide die vanaf 2010 van kracht is, en wordt de nieuwe grenswaarde voor stofdeeltjes die in 2005 van kracht wordt, ruim overschreden.
De onlangs aangenomen grenswaarde voor benzeen wordt ook overschreden.
In deze situatie zal naar verwachting verbetering komen als de communautaire wetgeving wordt ingevoerd, onder meer in de vervoerssector.
De Griekse autoriteiten zullen op plaatselijk niveau echter aanvullende maatregelen moeten treffen om aan de nieuwe luchtkwaliteitsnorm te kunnen voldoen.
Mevrouw de commissaris, ik dank u van harte voor uw nauwkeurige en gedetailleerde inlichtingen.
Mijnheer de Voorzitter, ik zal proberen origineel te zijn en u niet mijn standpunt op te dringen.
Ik wil twee kleine vraagjes aan de commissaris stellen. U zei ons dat wij in bepaalde gevallen de grenswaarden hebben overschreden.
Zijn er maatregelen genomen vanaf het moment dat deze grenswaarden werden bereikt, en zijn u deze officieel bekend gemaakt?
Ten tweede worden er met het Cohesiefonds en het Derde Communautaire Bestek kredieten ter beschikking gesteld voor investeringen op dit gebied. Hebt u gesproken over investeringen die ervoor kunnen zorgen dat in heel Griekenland, en niet alleen in Athene, de in de communautaire wetgeving vermelde metingnetwerken worden ingesteld?
Als waarden worden overschreden, dient de lidstaat in kwestie, in dit geval Griekenland, actie te ondernemen.
Wij zorgen ervoor dat er een controle- en meetsysteem is.
Als waarden worden overschreden, vragen wij de lidstaat actie te ondernemen en volgen wij de ontwikkelingen.
Het is mogelijk een financiële bijdrage van de Gemeenschap te verkrijgen voor het opzetten van netwerken en metingen in Griekenland.
Het is van groot belang dat we de ontwikkelingen omtrent de luchtkwaliteit in heel Griekenland, en niet alleen in Athene, in de gaten houden.
De vragen nrs. 25 t/m 28 worden schriftelijk beantwoord.
Vraag nr. 29 van (H-0811/00):
Betreft: Staatssteun voor de audiovisuele sector Tijdens een studiedag van het Franse voorzitterschap, gewijd aan de culturele industrie, beweerde een vertegenwoordiger van het Directoraat-generaal Concurrentie van de Europese Commissie dat de bij wet verplichte investeringen die aan zenders worden opgelegd een vorm van staatssteun zijn daar de wetgever deze investeringen verplicht heeft gesteld.
Kan de Commissie bevestigen of deze opvatting strookt met haar onderzoek naar staatssteun voor de cinematografische en audiovisuele sector?
De middelen die door omroepen krachtens een wettelijke verplichting worden aangewend, zijn bijgevolg overheidsmiddelen.
Het feit dat er een wettelijke investeringsplicht bestaat voor omroepen wil niet noodzakelijkerwijs zeggen dat deze investeringen staatssteun zijn overeenkomstig artikel 87, lid 1 van het EEG-verdrag, maar veronderstelt wel dat de Commissie controle uitoefent krachtens artikel 87 van het EEG-verdrag.
Het principe dat de Commissie hanteert om te bepalen of dergelijke investeringen subsidies zijn, en om de hoogte ervan te berekenen is hetzelfde principe als dat van een particuliere investeerder die opereert in een normaal functionerende markteconomie.
Het aanschaffen van audiovisuele producten voor hun uitzendingen behoort tot de normale bedrijfsvoering van omroepen.
De investeringen die nodig zijn om dergelijke producten te financieren worden uitsluitend aangevuld met overheidsmiddelen wanneer omroepen er geen tegenprestatie en/of voldoende opbrengsten uit kunnen halen, in de vorm van leveranties, aankoop van audiovisuele producten, coproductierechten of uitzendrechten.
Deze opbrengsten kunnen tevens bestaan uit andere vormen van zakelijk rendement van hun investeringen.
Met andere woorden, de investeringen kunnen aangevuld worden indien zij dienen ter financiering van producties die zonder een wettelijke verplichting niet door omroepen zouden zijn gefinancierd.
Het moge duidelijk zijn dat de aanvullende subsidie voor deze producties niet de gehele financiering door de omroepen behelst, maar eerder het verschil dekt tussen een normaal rendement en het feitelijke rendement van de gefinancierde productie.
Ik zou ten slotte nog willen opmerken dat het ondersteunend karakter van bepaalde investeringen in het midden laat of deze investeringen uiteindelijk ook voldoen aan de Verdragsbepalingen.
Dit hangt veeleer af van de mate waarin de investeringen bijdragen aan de totstandkoming van een culturele productie.
- (FR) Mijnheer de commissaris, zou u kunnen verduidelijken waarom dit niet tegenstrijdig is met het feit dat "Televisie zonder grenzen" ook steun verleent aan de totstandkoming van de inhoud van de producties.
Wanneer het bedrag van een nationale subsidie en zijn territoriale aanwending van elkaar worden losgekoppeld, denkt u dan niet dat deze loskoppeling op den duur de wenselijkheid en daarmee het bestaan van nationale subsidies in gevaar brengt?
Wat is de mening van de Commissie hierover?
Eigenlijk is mijn probleem dat ik niet begrijp waarom u met bilaterale kennisgevingen werkt en niet met een officiële tekst waarmee we het probleem in zijn geheel kunnen bekijken, in het kader van het Verdrag bijvoorbeeld, zoals u zojuist ook zelf hebt gedaan.
In zijn besluit tot goedkeuring van de Franse steunregeling voor filmproducties heeft de Commissie vier specifieke compatibiliteitscriteria vastgesteld.
In hetzelfde besluit verplicht de Commissie zich ertoe om de steunregelingen in alle lidstaten te beoordelen aan de hand van specifieke tot 2004 geldende compatibiliteitscriteria. Dan vervalt immers de vergunning voor de Franse steunregeling.
De Commissie wil met haar optreden ervoor zorgen dat de sector de nodige juridische garanties en reglementaire stabiliteit verkrijgt om zich te kunnen ontwikkelen. Daaraan heeft het tot op heden namelijk ontbroken.
Daarom heeft de Commissie minimale compatibiliteitscriteria opgesteld. Zij is echter niet van plan de subsidieregelingen te harmoniseren, want de diversiteit hiervan weerspiegelt de culturele diversiteit die de Commissie graag wil behouden.
Dus, geachte afgevaardigde, deze bilaterale benadering is uitsluitend bedoeld om aan de hand van de vier specifieke compatibiliteitscriteria te beoordelen in hoeverre de bestaande regelingen overeenstemmen met de goedgekeurde Franse modelregeling.
De vragen nrs. 30 t/m 59 worden schriftelijk beantwoord.
Vandaag kunnen we in vulgair Latijn opmerken dat ite cuestiones sunt.
Het vragenuur voor vragen aan de Commissie is gesloten.
(De vergadering wordt om 19.30 uur onderbroken en om 21.00 uur hervat)
Bestrijding van sociale uitsluiting (voortzetting)
Aan de orde is de voortzetting van het debat over het verslag (A5-0307/2000) van mevrouw Figueiredo, namens de Commissie werkgelegenheid en sociale zaken, over de bestrijding van sociale uitsluiting.
Mijnheer de Voorzitter, mevrouw de commissaris, in de preambule van het Handvest van de grondrechten van de Europese Unie staat: "met de instelling van het burgerschap van de Unie en van een ruimte van vrijheid, veiligheid en rechtvaardigheid plaatst het Handvest de mens in het centrum van zijn inspanningen" .
Zij dient te worden geëerbiedigd en beschermd."
Het lijkt me terecht de aandacht te vestigen op dit citaat uit het Handvest van de grondrechten, omdat sommige situaties zoals beschreven in dit uitstekende verslag - waarmee ik de rapporteur gelukwens - waarschijnlijk onverenigbaar zijn met deze verklaring, waarmee dit Parlement destijds vrijwillig akkoord is gegaan.
Ten overstaan van zulke verklaringen is de realiteit weerbarstig.
Volgens gegevens van Eurostat moet 18% van de bevolking van de Europese Unie zien rond te komen met minder dan 60% van het gemiddeld nationaal inkomen, wat betekent dat 65 miljoen Europeanen in armoede leven.
Het is waar dat de nationale armoedecijfers variabel en verschillend zijn, zoals er ook verschillende soorten armoede bestaan: de armoede in de steden, in industriewijken, in afgelegen plattelandsgebieden, enzovoorts, of de armoede die samenhangt met discriminatie om reden van geslacht of leeftijd - waarmee ik uiteraard doel op de armoede onder vrouwen en die onder de jeugd.
De huidige wereld, de wereld van de globalisering en de mondialisering van de economie, de wereld van de informatiemaatschappij en van de technologische ontwikkeling, zou ook wel eens minder gunstige gevolgen kunnen hebben en nieuwe vormen van armoede kunnen genereren of mede kunnen doen ontstaan. Dit vanwege de aan dit soort samenleving inherente problemen om de toegankelijkheid van het werk te vergroten - mijns inziens de beste manier om sociale integratie te bereiken - alsook gezien de noodzaak tot verbetering van de werkgelegenheid en tot verhoging van de kwaliteit van de werkgelegenheid.
Europa heeft op grote schaal werkgelegenheid gecreëerd.
In Spanje, mijn land, heeft de regering van José María Aznar zich behoorlijke inspanningen getroost op dit gebied. Zij is een bepaalde verplichting aangegaan: geconfronteerd met een situatie met een hoge werkloosheid heeft zij zich erop toegelegd die terug te dringen, een doelstelling waaraan zij blijft vasthouden en die ook daadwerkelijk wordt verwezenlijkt, terwijl die verplichting van kracht blijft.
Ik vind echter niet dat wij genoegen moeten nemen met deze resultaten.
Om een Europa te verwezenlijken dat de integratie bevordert, is het volgens de Raad van Lissabon zaak dat we ons gezamenlijk inzetten en gezamenlijk actie ondernemen.
Een dergelijke actie is alleen mogelijk als we weten welke omstandigheden en middelen voor iedereen van kracht kunnen zijn, zowel in de samenleving in globale zin als in de verschillende regeringen, en als we doordrongen zijn van de noodzaak om de doelstellingen te kwantificeren en de armoede onder de jeugd uit te bannen. Want die armoede onder de jeugd zou weer andere armoede kunnen genereren, en wellicht de aanleiding kunnen zijn tot het ontstaan van vaste patronen van maatschappelijke uitsluiting waarmee de armoede en misschien ook de ellende zouden worden bestendigd.
Daarom, mevrouw de commissaris, zou ik willen pleiten voor een extra inspanning om die armoede onder de jeugd uit te bannen.
Mijnheer de Voorzitter, allereerst wil ik onze rapporteur danken en het initiatief verwelkomen dat zij genomen heeft om al in deze eerste lezing de dialoog met de Raad en de Commissie aan te gaan, waardoor beter rekening kan worden gehouden met de door het Parlement gewenste amendementen.
Na de massawerkloosheid van de jaren tachtig dreigt uitsluiting de nieuwe kwaal te worden waarmee Europa de komende tien jaar te kampen zal krijgen.
Wanneer de welvaart weer toeneemt, moeten wij ons afvragen of we willen dat deze welvaartsgroei daadwerkelijk iedereen ten goede komt.
Dit is niet vanzelfsprekend, aangezien deze groei zeer ongelijk verdeeld is en gepaard kan gaan met hardnekkige verschijnselen zoals we die de afgelopen tien jaar in de Verenigde Staten hebben kunnen zien, namelijk onzekerheid, uitsluiting, armoede en gettovorming in de steden.
Er is sprake van een welvaartsgroei die plaatsvindt onder omstandigheden die uit de crisistijd stammen: er wordt veel werkgelegenheid geschapen, maar nog nooit hebben zoveel mensen moeten werken in tijdelijke en deeltijdbanen.
Ik ben van mening dat we ervoor moeten waken dat het verschijnsel van de working poors ook bij ons gemeengoed wordt.
Deze economische uitsluiting gaat met name bij bepaalde risicogroepen dikwijls gepaard met uitsluiting van fatsoenlijke woonruimte en het ontbreken van toegang tot gezondheidszorg, onderwijs en cultuur.
Dit communautaire programma is niet bedoeld als het enige middel waarmee de uitsluiting binnen de Unie moet worden bestreden, maar het moet de Unie in staat stellen om deze strijd op meer voortvarende, efficiënte en gecoördineerde wijze te voeren.
Het programma moet dan ook nauw verbonden zijn met de verplichting die de staatshoofden en regeringsleiders in maart 2000 in Lissabon zijn aangegaan, welke bestaat in het zetten van stappen om - ik citeer - 'de armoede definitief uit te roeien door adequate, door de Raad voor het einde van het jaar overeen te komen, doelen te stellen' , dat wil zeggen: vóór de Raad van Nice, die over enkele weken moet plaatsvinden.
Ik ben van mening dat het programma pas werkelijk zin heeft wanneer het wordt gekoppeld aan de verwezenlijking van deze doelstelling.
Op welke wijze?
In de eerste plaats door het begrip van het verschijnsel uitsluiting te vergroten door het vaststellen van beoordelingsindicatoren en -criteria, die zich voornamelijk toespitsen op de doelgroepen.
In de tweede plaats door meer rekening te houden met de ervaringen van praktijkmensen, niet-gouvernementele organisaties, lagere overheden, sociale instellingen en personen die zich zelf in een situatie van uitsluiting bevinden.
In de derde plaats door de invloed van het openbaar beleid dat binnen de verschillende lidstaten wordt gevoerd te helpen evalueren, ten einde hieruit lering te trekken, goede praktijken te ontwikkelen en na te denken over juiste strategieën en met name over de samenhang met het economisch en sociaal beleid in de overige lidstaten.
In de vierde plaats door uiteindelijk bij te dragen aan het vaststellen van richtsnoeren en nationale actieprogramma' s op de wijze waarop dit op de Werkgelegenheidstop van Luxemburg heeft plaatsgevonden, dus op basis van indicatoren en verreikende doelstellingen die overeenkomen met onze voorstellingen van het model van een sociaal Europa.
De door de rapporteur ingediende amendementen - die wij steunen - zijn erop gericht het programma in deze zin te versterken.
Ik ben van mening dat deze amendementen in veel opzichten aansluiten bij de voorstellen over de sociale bescherming die door de groep van hoge ambtenaren zijn ingediend - bij de Raad 'werkgelegenheid' in het kader van de Top van Nice -, met name met betrekking tot het voornemen om de toegang tot duurzame en kwalitatief hoogwaardige werkgelegenheid alsmede de toegang tot sociale bescherming en gezondheidszorg te verbeteren.
Een ander aandachtspunt van deze amendementen is een ieders toegang tot fatsoenlijke en hygiënische woonruimte en tot essentiële diensten. In dit verband noemt de groep van hoge ambtenaren elektriciteit, water, verwarming en verder daadwerkelijke toegang tot onderwijs, rechtspraak en openbare diensten.
Tot slot ben ik van mening dat we het verschijnsel uitsluiting alleen doeltreffend kunnen bestrijden wanneer de toegang tot deze fundamentele rechten voor allen is gewaarborgd, aangezien deze rechten voorwaarde zijn voor ieders waardigheid en voor een volwaardige deelname aan de burgermaatschappij.
Mijnheer de Voorzitter, de bestrijding van sociale uitsluiting is een politiek streven dat wij allemaal kunnen steunen, maar wat moeten wij onder sociale uitsluiting verstaan en hoe kan dit fenomeen het best bestreden worden?
Welke rol dient de EU te spelen?
In dit programma ter bevordering van de samenwerking voor de bestrijding van sociale uitsluiting moeten wij de antwoorden op deze vragen vinden.
Het is de bedoeling dat de lidstaten alle betrokken en belanghebbende partijen betrekken bij de beschrijving van de omvang van sociale uitsluiting en van de acties die zij daartegen zullen ondernemen.
Op basis van deze beschrijvingen moeten wij tot een beter gemeenschappelijk begripskader komen. Het is immers niet zo eenvoudig het begrip sociale uitsluiting te definiëren.
Denken wij bijvoorbeeld aan de langdurig werklozen, jonge zowel als oude, aan de fysiek en mentaal gehandicapten, aan zwakzinnigen, armen en minderbedeelden?
Wij hebben allicht allemaal een ander idee over de inhoud van dit begrip.
Een gemeenschappelijke definitie ontbreekt echter.
In haar document voor de Top van Lissabon deed de Commissie een voorstel voor een definitie, namelijk dat men van sociale uitsluiting spreekt bij mensen met een inkomen van minder dan 60% van het gemiddelde inkomen in het betreffende land.
De regeringen van de lidstaten hebben deze definitie niet aanvaard. Ze is inderdaad te simpel en nietszeggend.
De problemen dienen duidelijker omschreven te worden.
De open benadering van het probleem, waarvoor de Raad geopteerd heeft, is naar mijn mening de juiste.
Het is noodzakelijk statistieken en analyses te maken alsook via conferenties en andere methodes een beter gemeenschappelijk beeld te krijgen van het begrip sociale uitsluiting.
Wat het concrete verslag betreft, wenst mevrouw Figueiredo het woord armoede in de tekst in te voegen.
Mijn fractie is daar om formele redenen sterk tegen gekant, namelijk wegens de gekozen rechtsgrondslag.
Wij erkennen uiteraard dat armoede een bron van sociale uitsluiting is, zoals uit de tekst blijkt.
Ik denk dat iedereen het hiermee eens is.
Sommige leden van de ELDR-fractie maken ook voorbehoud bij de invoeging van de reflectiegroep in de tekst en de verhoging van de subsidies, maar voor de rest kunnen wij het verslag-Figueiredo steunen.
Mijnheer de Voorzitter, ik wil de rapporteur graag gelukwensen met haar engagement bij het werk aan dit verslag over een communautair actieprogramma voor de bestrijding van sociale uitsluiting, waarin, zoals velen hebben gezegd, armoede een belangrijke rol kan spelen.
Men zegt dat betaald werk de beste manier is om sociale uitsluiting te voorkomen, maar ik ben het eerder eens met degenen die zeggen dat betaald werk alleen geen garantie is voor sociale integratie.
Veel ouderen zullen het daarmee eens zijn, evenals degenen die urenlang werken voor lonen die te laag zijn om fatsoenlijk van te kunnen leven - landbouwers bijvoorbeeld.
Het is jammer dat de toevoeging van het woord armoede aan de titel van dit programma zo controversieel is gebleken, omdat het niet genoemd wordt in de Verdragen.
Misschien kan de Raad zeggen of hij van plan is deze omissie tijdens de Top van Nice recht te zetten.
De bestrijding van armoede is controversieel omdat het de kwestie van sociale bescherming als productieve factor en de kwestie van herverdeling aan de orde stelt, zeer impopulaire concepten in sommige lidstaten.
Het zou nuttig zijn een deel van de in dit verslag gevraagde verhoging van de financiële middelen te besteden aan vergelijkende studies naar het beheer van dergelijke ontwikkelingen.
Ik weet zeker dat veel NGO' s en plaatselijke en regionale overheden, die mevrouw Figueiredo in het programma en de evaluatie ervan wil opnemen, graag bereid zijn hun expertise te delen.
Als we sociale uitsluiting willen voorkomen, moeten we ervoor zorgen dat ons macro-economisch beleid niet zo uitpakt dat ze juist toeneemt.
Het zou contraproductief zijn beleid te ontwikkelen dat plaatselijke economische groei ondermijnt, banen minder zeker maar veeleisender maakt en vervolgens de negatieve gevolgen ervan tegen te gaan met programma' s die armoede en sociale uitsluiting bestrijden.
Mijnheer de Voorzitter, we leven in een paradoxale samenleving.
Binnen het economische beleid doen we namelijk ons uiterste best om de effectiviteit, snelheid en dynamiek te vergroten.
In het harde klimaat dat zo ontstaat, zijn er steeds meer mensen die het niet kunnen bijbenen, aan de kant komen te staan en uitgestoten worden.
Dus hoe meer de economie floreert, hoe meer mensen de armoede ingedreven worden.
Hier kan je pessimistisch van worden.
Hoewel er geld is en Europa nog nooit zo rijk is geweest, lijkt het steeds moeilijker om de zwakken te beschermen en de mensen die aan de kant staan een echte kans te geven.
Daarom is het verslag-Figueiredo zeer belangrijk en zeer welkom.
Ik wil haar van harte feliciteren met het verslag.
Het gaat over de manier waarop de lidstaten gestimuleerd moeten worden om iets te doen aan armoede en sociale uitsluiting.
Wat ik er met name aan waardeer, is dat ze sterk benadrukt dat mooie woorden niet genoeg zijn en dat solidariteit geld kost.
Het beste is natuurlijk dat er voor zoveel mogelijk mensen werk voorhanden is, maar in een economie waar harde concurrentie heerst, zijn er veel mensen die het niet redden.
Volgens het verslag betreft het vrouwen met een dubbele taakbelasting, die zowel buitenshuis als thuis werken.
Het betreft ouderen, wier vaardigheden niet langer nodig zijn.
Het betreft mensen met psychische problemen. Het betreft grote groepen die de taal niet goed genoeg beheersen om een baan te krijgen.
Met name betreft het de vele mensen die werken, maar te weinig verdienen om ervan te kunnen leven.
Al deze groepen worden bedreigd met sociale uitsluiting als er niet zeer omvangrijke ondersteunende maatregelen worden genomen.
De lidstaten moeten dus veel meer geld dan nu uitgeven aan sociale investeringen gericht op uitsluiting, armoede en sociale problemen.
Ik noemde het paradoxale in de samenleving.
De heersende ideologie is immers dat mensen zelf verantwoordelijk zijn voor hun eigen leven.
Ik ben evenwel van mening dat uitsluiting en armoede ontstaan door de situatie in de samenleving en dat we daarom een gemeenschappelijke verantwoordelijkheid hebben.
In een goede samenleving moet er plaats zijn voor iedereen en daarvoor hebben we een gezamenlijke verantwoordelijkheid.
Mijnheer de Voorzitter, steeds weer opnieuw wordt in dit Parlement de loftrompet gestoken over het Europese sociale model en de sociale markteconomie; dat wordt dan trots tegenover het volgens velen primitieve model van de Verenigde Staten gesteld.
Het armoedecijfer - 18% van de Europese bevolking leeft in armoede! - waarop het verslag zich baseert, geeft echter een heel wat minder rooskleurig beeld te zien.
Het belangrijkste probleem is uitvinden wat er niet functioneert in de economie en de maatschappij van de Europese landen en welke hervormingen wenselijk zijn om de aanhoudende armoede en sociale uitsluiting in veel gebieden van de Unie merkbaar terug te dringen.
Wat wordt er voorgesteld in dit besluit?
Rechten garanderen, zorgen voor onderlinge afstemming, comités instellen om de situatie te analyseren en actieplannen tegen sociale uitsluiting op te stellen, de dialoog tussen de betrokken partijen bevorderen, Europese netwerken van NGO' s creëren, en hiervoor gaan we 70 of misschien 100 miljoen euro uittrekken.
Ik twijfel niet aan de goede bedoelingen van dit besluit, maar ik maak me zorgen over de resultaten die we van dit vijfjarenplan kunnen verwachten. Na afloop kennen we de cijfers van sociale uitsluiting en armoede waarschijnlijk beter; dat is een goede zaak.
We zullen enkele tienduizenden personen in Europa hebben geholpen; ook dat kan een goede zaak zijn. Maar we zullen geen structurele hervormingen hebben aangezwengeld, terwijl daarmee juist uitsluiting en armoede echt goed kunnen worden bestreden.
In het verslag wordt gehamerd op twee problemen: de werkloosheid en de lage pensioenen voor bepaalde groepen.
Dat zijn twee factoren die tot armoede en uitsluiting kunnen leiden, maar we moeten de ziekte bestrijden en niet de symptomen.
Als we meer banen willen, moeten we de Europese ondernemingen concurrerender maken en bovenal de moed hebben de arbeidsmarkt te liberaliseren.
In de Europese landen waar dat is gebeurd, is de werkloosheid substantieel gedaald.
In de Verenigde Staten zorgt de flexibiliteit van de arbeidsmarkt ervoor dat armoede slechts kort duurt, omdat werknemers niet lang werkloos blijven.
Als we fondsen willen vrijmaken om aan de gepensioneerden met de laagste pensioenen te geven, moeten we de moed hebben te zeggen dat met pensioen gaan op vijftigjarige leeftijd niet kan en waarschijnlijk moet het pensioenstelsel van de grond af worden hervormd.
Zonder hervormingen van de arbeidsmarkt en de sociale zekerheid, die moet worden gebaseerd op vrijheid en individuele verantwoordelijkheid, niet op een paternalistische staat en vakbond, zullen onze comités en onze coördinaties niet veel kunnen doen voor de armen in de Europese Unie.
Mijnheer de Voorzitter, dames en heren, geachte collega's, alle technische perikelen ten spijt wil ik toch spreken.
18% van de bevolking van de Europese Unie leeft onder de armoedegrens.
Dat zijn 65 miljoen mensen en zij worden vaak over het hoofd gezien.
Zij passen niet in het beeld van het welvarende Europa met zijn hoge groeiprognoses.
Armoede wordt veroorzaakt door het ontbreken van werk, te geringe salarissen, de zogenaamde 'working poor', en onbeschermde banen.
Om de gewenste economische en sociale samenhang te bereiken is niet alleen een hoog niveau van werkgelegenheid nodig maar ook een hoog niveau van sociale bescherming.
Ik juich het dan ook toe dat uw Commissie, mevrouw Diamantopoulou, ....
(Technische storing)
Ik word geboycot, mijnheer de Voorzitter.
Dit moet eraan bijdragen om verschijningsvormen van uitsluiting te herkennen en ervaringen uit te wisselen op grond van nauwkeurige, kwalitatieve en kwantitatieve gegevens.
Er is een dialoog nodig tussen de belangengroeperingen en de relevante NGO's.
Nationale observatieposten en regionale en lokale autoriteiten moeten hierbij worden betrokken.
Synergie-effecten ontstaan wanneer maatregelen van de lidstaten gekoppeld worden aan communautaire beleidsmaatregelen, instrumenten en acties en met die van de Europese structuurfondsen.
Dit resulteert in succesvolle praktijken met een voorbeeldkarakter.
Daarnaast moeten netwerken worden opgezet en uitgebreid.
Ten derde moeten innovatieve projecten worden gestimuleerd.
Van wezenlijk belang lijkt mij een reflectiegroep op Europees niveau met vertegenwoordigers van NGO's, de sociale partners, de Raad en het Europees Parlement, die aan een jaarlijks rondetafeloverleg zouden moeten deelnemen.
Het concept van de open coördinatiemethode in het werkgelegenheidsbeleid sinds Luxemburg moet zich ook uitstrekken tot de uitsluiting en zijn weerslag vinden in nationale actieplannen van de lidstaten.
In 1992 riep de Raad de lidstaten op om de sociale uitsluiting te bestrijden.
In 1999 besloot de Raad om zelf de sociale integratie te bevorderen.
Laten wij deze actieve rol met ingang van 2001 versterken en zorgen dat de mensen die getroffen worden door armoede en sociale uitsluiting, toegang krijgen tot het economische, sociale en culturele leven!
Mijnheer de Voorzitter, ik ben verheugd over het initiatief van de Commissie en over dit verslag, dat het probeert te verbeteren.
Europa is erin geslaagd de economische crisis te voorkomen waardoor een groot deel van de wereld in de afgelopen jaren is getroffen.
De economische groei trekt aan, de inflatie is op het laagste niveau sinds een generatie, maar toch is er nog steeds armoede en uitsluiting.
Het werkloosheidspercentage in Europa is met 8,3% nog steeds veel te hoog.
Volgens de laatste cijfers van Eurostat is meer dan de helft van de 14 miljoen werklozen al langer dan een jaar zonder werk.
Bovendien leeft volgens de statistische dienst van de EU 18% van de Europese burgers onder de armoedegrens, terwijl een derde van de armen werk heeft.
In mijn land is ongeveer 75% van de werkenden die onder de armoedegrens leven vrouwen.
Het lijkt erop dat de situatie verslechtert.
Tussen 1980 en 1995 is de ongelijkheid in de lidstaten toegenomen.
Mondialisering, technologische innovatie en de opkomst van een kenniseconomie vallen samen met veranderende gezinsstructuren, verschuivende geslachtsrollen en een steeds heterogenere maatschappij.
Sociale uitsluiting is gewoon een rem op de economische groei; een maatschappij waarin iedereen deelneemt bevordert juist groei en collectief welzijn.
De Commissie raamt dat de kosten van de werkloosheid en de bredere kosten van slechte gezondheid, misdaad en dergelijke tussen de 1 en 2 miljard euro per jaar kunnen bedragen.
Dat is een enorm bedrag.
Het is absoluut noodzakelijk dat Europa iets doet aan de bestaande ongelijkheid en voorkomt dat er nieuwe ontstaan.
De consequentie van een gemeenschappelijke munt en een steeds meer op elkaar afgestemd economisch en fiscaal beleid is dat sociaal beleid niet meer onder de verantwoordelijkheid van alleen de nationale jurisdicties valt.
Lidstaten moeten zich volledig inzetten voor dit programma en uitvoerig te rade gaan bij de burgermaatschappij om ambitieuze doelen te stellen voor de bestrijding van armoede en uitsluiting.
De eerste test om te zien of de lidstaten het programma serieus nemen, komt wanneer het Parlement moet besluiten of de fondsen van 70 naar 100 miljoen euro worden verhoogd.
Dat is op zich al een schamel bedrag gezien de omvang van het probleem.
Mijnheer de Voorzitter, ik ben de rapporteur, mevrouw Figueiredo, werkelijk dankbaar, niet alleen vanwege haar gebruikelijke inzet voor dit verslag, maar ook omdat ze enkele van mijn amendementen heeft overgenomen. Een daarvan stelt dat armoede en sociale uitsluiting de consequentie zijn van de miserabele pensioenwetten van sommige staten, zoals de heer Della Vedova ook heeft gezegd.
Dat is het amendement-Fatuzzo, dat in het verslag-Figueiredo is opgenomen.
Konden we sociale uitsluiting en armoede maar bestrijden!
Konden we de omvang ervan maar terugdringen!
Elk jaar ga ik samen met de collega' s Thomas Mann en Mario Mantovani naar het armenhuis in Brussel om maaltijden te serveren aan de berooide zwervers van de stad. Ons hart breekt elke keer weer en we voelen ons schuldig dat we dat maar een keer per jaar doen; we zouden het graag elke dag doen, maar dat kunnen we werkelijk niet.
Dit belangrijke besluit moeten we ten minste gedeeltelijk proberen te verwezenlijken.
Ik ben me bewust van de goede wil van mevrouw Figueiredo, van de Commissie en in het bijzonder van de commissaris, mevrouw Diamantopoulou, maar ik herhaal nog eens wat ik al in de Commissie werkgelegenheid en sociale zaken heb gezegd: we moeten stoppen met programma' s die sociale uitsluiting bestrijden.
Over vijf jaar, en ik hoop dat ik dan nog in het Europees Parlement zit, wil ik dat we ons met andere programma' s bezighouden.
Het is genoeg geweest met de bestrijding van de armoede, de armoede moet voor eens en voor altijd verdwijnen!
Mijnheer de Voorzitter, om te beginnen wil ik de rapporteur bedanken voor een uitstekend verslag.
We hebben het gehad over de huidige, zeer goede economische ontwikkeling met veel groei, minder werkloosheid en meer werkgelegenheid.
Tegelijkertijd zien we naar mijn mening in alle EU-landen dat er steeds grotere kloven ontstaan naast de kloven die al sinds de periode van laagconjunctuur bestaan.
Hieruit blijkt dat het arbeidsmarktbeleid en het traditionele werkgelegenheidsbeleid niet afdoende zijn.
Er moeten meer beleidsterreinen komen om uitsluiting en armoede te bestrijden.
Het is een meerdimensionaal probleem.
Vanzelfsprekend is het arbeidsmarktbeleid een onderdeel hiervan.
Het is belangrijk dat de werkloosheid afneemt en dat de werkgelegenheid toeneemt, maar dat is niet voldoende.
Het onderwijsbeleid moet er ook bij betrokken worden, met name met het oog op de nieuwe samenleving. Omdat kennis belangrijk is, heeft iedereen er recht op.
Daarnaast is het socialezekerheidsbeleid een belangrijk gebied.
In bepaalde situaties, bijvoorbeeld als iemand kleine kinderen heeft, werkloos is, ziek is of ouder wordt, moet het niet zo zijn dat men arm of sociaal uitgesloten wordt en buiten de maatschappij komt te staan.
Ook het huisvestingsbeleid is een belangrijk gebied.
Zo is het recht op huisvesting essentieel om deel te kunnen nemen aan het maatschappelijk leven.
Bovendien moeten alle politieke niveaus erbij betrokken worden.
We zijn gewend aan het lokale, regionale en nationale niveau.
We weten echter ook, met het oog op de huidige economische situatie met de grensoverschrijdende economie, dat het noodzakelijk is om op Europees niveau te handelen teneinde een meerwaarde te creëren, en niet om dit vraagstuk naar de Europese Unie over te hevelen.
Daarom is het proces van dit programma belangrijk, evenals het koppelen van verschillende beleidsterreinen, zoals in Lissabon besproken is.
Deze discussie zal bij de bijeenkomst in Stockholm worden voortgezet en houdt in dat we het socialezekerheidsbeleid, het arbeidsmarktbeleid en het onderwijsbeleid koppelen aan het economisch beleid.
Daartoe leent een programma als dit, dat zich richt op de bestrijding van uitsluiting en armoede, zich uitstekend.
Mijnheer de Voorzitter, Eurostat laat er geen twijfel over bestaan dat bijna 18% van de bevolking van de Europese Unie het met minder dan 60% van het gemiddelde nationale inkomen moet stellen.
Het gaat hierbij om ongeveer 75 miljoen Europese burgers.
De laatste tien jaar variëren de nationale armoedecijfers van 10-11% voor Denemarken en Nederland, tot een zorgwekkende 24% voor Portugal.
Daar komt nog bij dat 10 miljoen mensen afhankelijk zijn van sociale bijstand en dat de situatie in de meeste lidstaten verslechtert.
Dit verslag is uitermate belangrijk, omdat het gericht is op verbetering van de levensomstandigheden van de meest achtergestelde groepen, en dat is weer een stap in de richting van bevordering van de sociale samenhang.
Daarom wil ik de rapporteur proficiat wensen.
Het is een ambitieus communautair actieprogramma dat overeenkomstig het voorstel van de Commissie vijf jaar zal duren en waarvoor kredieten ter waarde van 70 miljoen euro zullen worden uitgetrokken.
Gezien de procedures en de huidige situatie op dit gebied, dient dit bedrag te worden verhoogd.
Om een uitgebreide studie van het verschijnsel armoede en sociale uitsluiting te kunnen maken, en een doelmatiger en efficiënter beleid ter bestrijding van deze verschijnselen te kunnen uitstippelen, moet de dialoog met niet-gouvernementele organisaties en andere sociale partners worden bevorderd.
Wel moet er gewaarschuwd worden tegen de gebrekkige financiële controlemechanismen van niet-gouvernementele organisaties, en moet er een betere controle geëist worden, waardoor gegarandeerd kan worden dat de openbare middelen op een doordachte en nauwgezette wijze worden aangewend.
Dit programma dient gericht te zijn op de slachtoffers van armoede en sociale uitsluiting, en we moeten voorkomen dat het in de praktijk alleen maar blijkt te gaan om financiering voor instellingen die de problemen betreffende armoede en sociale uitsluiting willen onderzoeken.
Mijnheer de Voorzitter, mijn complimenten aan de rapporteur voor haar uitstekende bijdrage aan het analyseren van de oorzaken en omvang van het armoedevraagstuk. Het begrip armoede - een toepasselijke krachtige term voor een wrede sociale realiteit - mag niet worden verward met een alomvattend maar toch abstract begrip als sociale uitsluiting.
Ik ondersteun de Commissie in haar initiatief om een programma te creëren dat voldoet aan de doelstellingen van de nieuwe sociale agenda van het Verdrag en dat gestalte geeft aan de besluiten van Lissabon.
Ik hoop dat de in dit verslag genoemde voorstellen, waarover voldoende eenstemmigheid is bereikt, worden aangenomen.
Ik doe een beroep op de Raad om kwantitatieve doelstellingen vast te stellen en specifieke grensoverschrijdende acties tegen uitsluiting op te stellen die gebaseerd zijn op relevante indicatoren, opdat de nauwere samenwerking vertaald kan worden in concrete en doelmatige acties, meer uit sociale overwegingen dan uit overwegingen van electorale aard.
Ik ondersteun de noodzaak om inzicht te krijgen in de onderliggende oorzaken van armoede, ik ondersteun de preventieve acties tegen uitsluiting ten gevolge van fusies, industriële veranderingen, mobiliteit, leegloop van het platteland en buitensporige urbanisatie, met innovatieve en concrete antwoorden waarbij de sociale partners, de lokale en nationale overheden en de gezamenlijke burgeracties betrokken zijn.
Mijnheer de Voorzitter, in de eerste plaats sluit ik me aan bij de complimenten aan mevrouw Figueiredo voor haar werk, dat we in de commissie unaniem hebben goedgekeurd, en vanwege de vernieuwende inhoud van haar verslag over de vaststelling van een communautair actieprogramma om de sociale uitsluiting te bestrijden.
Ik ben het eens met de nadruk die de rapporteur legt op een grotere sociale cohesie als doel van het programma voor armen en uitgeslotenen.
Zoals blijkt uit de amendementen die ik in de commissie heb ingediend, en die naderhand zijn goedgekeurd, ben ik ervan overtuigd dat voor een doeltreffende en concrete bestrijding van armoede een precies tijdschema en doelstellingen nodig zijn.
Als het programma termijnen en controles bevat, kan het beter worden gekwantificeerd en gekwalificeerd.
We moeten niet vergeten dat meer dan 65 miljoen Europeanen, waarvan 7,5 miljoen Italianen, van een laag inkomen moeten rondkomen. In Italië bedoelen we met een laag loon, mevrouw de commissaris, dat een gezin met een inkomen van 750 euro moet overleven.
Dat wil zeggen dat de voor het programma beschikbare middelen absoluut niet toereikend zijn.
Ik hoop dus op een verhoging.
Mijnheer de Voorzitter, tot slot moet me van het hart dat de solidariteit tussen landen een waarde is die als basis moet dienen voor een hernieuwde bestrijding van de armoede en sociale uitsluiting. Daarbij moeten we er rekening mee houden dat in een sociale, schaalvergrotende economie meer en grotere sociale rechtvaardigheid zeker ook bevorderd wordt door een grotere welvaart dankzij economische groei in de lidstaten.
Mijnheer de Voorzitter, ik wil mevrouw Figueiredo graag bedanken en feliciteren. Ik bedank ook de andere, afwezige leden van het Parlement die de mening van de andere commissies hebben verwoord.
Het is een belangrijke en constructieve bijdrage die het voorstel van de Commissie voor een gezamenlijk besluit van de Raad en het Parlement tot vaststelling van een communautair actieprogramma ter bestrijding van sociale uitsluiting steunt.
Na het Verdrag van Amsterdam en enkele maanden na de Raad van Lissabon weten we allemaal dat er een nieuwe context is gecreëerd voor communautaire actie op het terrein van sociaal beleid, sociale uitsluiting en sociale bescherming.
Het politieke debat op Europees niveau is aan het verschuiven en we zien dat er een sterke wil is om sociale cohesie en mededinging te combineren.
Het voorgestelde actieprogramma heeft als rechtsgrond artikel 137 van het Verdrag van Amsterdam en op de Raad van Lissabon hebben we een nieuw mandaat gekregen.
Dit programma is bedoeld om de implementatie van de open-coördinatiemethode te ondersteunen. Dat betekent dat kennis kan worden vergroot, mogelijkheden voor informatie-uitwisseling en goede praktijken kunnen worden ontwikkeld en ervaringen kunnen worden geëvalueerd, om sociale uitsluiting beter te kunnen bestrijden.
Er was een bijzonder interessant debat over de rol van werkgelegenheid bij de bestrijding van sociale uitsluiting en de rol van sociale en structurele hervormingen.
Er was een discussie over de definitie van 'armoede' en 'sociaal inkomen' .
Het is duidelijk dat de kloof tussen arm en rijk breder wordt, maar jammer genoeg kan ik niet op deze discussies ingaan. Ik moet me richten op het voorgestelde programma en op de manier waarop we zullen samenwerken om dit programma op Europees niveau in te voeren.
Ik kan de leden van het Parlement meedelen dat de Commissie werkgelegenheid en sociale zaken op 4 december zal debatteren over de nieuwe sociale agenda en over de resultaten van het afgelopen jaar.
Het zal een interessant politiek debat worden met sociale uitsluiting in het middelpunt van de aandacht.
Wat betreft het voorgestelde programma en het verslag van het Parlement ben ik bijzonder blij dat u het voorstel over het geheel genomen zo krachtig steunt.
Ik kan de meeste van uw voorstellen in hun geheel of naar de geest overnemen.
Ik ben het eens met uw voorstel om de verwijzing naar de conclusies van de Europese Raad van Lissabon te versterken.
Ik ben het ook met u eens dat het belangrijk is de kennis van sociale uitsluiting en armoede te vergroten en het gebruik van vergelijkbare indicatoren en beoordelingscriteria te bevorderen.
En net als u wil ik het belang van de NGO' s en de regionale en lokale actoren benadrukken en vind ik dat hun praktijkervaring meer aandacht moet krijgen.
Er is iets gezegd over het gebruik van het woord 'armoede' .
U weet dat er een politieke en theoretische discussie over het woord 'armoede' gaande is.
Sociale uitsluiting is natuurlijk een breder begrip. Het heeft drie hoofdkenmerken: armoede, discriminatie en gebrek aan kansen.
Maar ik ben het met u eens dat 'armoede' politiek gezien een erg sterke term is en dat we waar mogelijk armoede aan sociale uitsluiting kunnen toevoegen in de tekst van het voorstel.
Helaas kunnen we het niet gebruiken in de titel van het programma.
Dat is een legalistisch probleem, want in de tekst van het Verdrag wordt alleen naar sociale uitsluiting verwezen en niet naar armoede.
Ik kan me ook vinden in het amendement dat het belang van samenhang tussen alle relevante beleidsvormen benadrukt en in de amendementen die het Comité voor de sociale bescherming noemen.
Een belangrijk punt is dat de Commissie een uitzonderlijke subsidieverhoging voor Europese NGO-netwerken die actief zijn op het gebied van armoede en sociale uitsluiting heeft goedgekeurd. Het communautaire aandeel in de financiering daarvan wordt nu maximaal 90%.
Een verhoging van de begroting van 70 naar 100 miljoen euro kan ik echter niet accepteren.
De begroting die wij voorstellen is toegesneden op het doel van het programma, namelijk de lidstaten aanmoedigen samen te werken en van elkaar te leren, maar niet projecten financieren.
De NGO' s uit de lidstaten kunnen geld voor specifieke projecten en praktijkacties krijgen via het Sociaal Fonds en het EQUAL-initiatief.
De resterende amendementen kan ik om verschillende redenen niet overnemen: sommige omdat ze niet voldoen aan wettelijke vereisten; sommige omdat ze problemen oproepen die buiten het kader van het besluit tot vaststelling van dit programma vallen; en sommige omdat ze onze boodschap zouden verwarren.
Ik kom nu bij uw voorstel aan de Commissie om ter aanvulling van de programmacommissie een reflectiegroep op te richten.
Dit voorstel kunnen wij niet overnemen omdat het tegen de comitologieregels is.
Ik wil naar aanleiding van uw aanmerkingen echter het volgende pragmatische voorstel doen; ik ben het namelijk wel met u eens dat we een manier moeten vinden om voortdurend en nauw samen te werken.
We zijn al overeengekomen dat het Comité voor de sociale bescherming regelmatig met de contactgroep van het Parlement zal vergaderen.
Het Comité voor de sociale bescherming speelt een sleutelrol in de ontwikkeling van het beleid van de Europese Raad.
Nauwe samenwerking tussen de contactgroep en het Comité voor de sociale bescherming betekent dat de gedachtewisseling tussen de Raad en het Parlement gegarandeerd is.
Aan de andere kant zouden ook de contactgroep en de ambtenaren van de Commissie regelmatig bijeen kunnen komen.
Zij kunnen dan van gedachten wisselen en op permanente basis samenwerken. Voor het Werkloosheidsfonds en het Europese Sociaal Fonds hebben we al een dergelijke samenwerking tussen het Parlement en de Commissie op gang gebracht.
Dat was een succes en over de resultaten zijn we erg tevreden.
Tot slot wil ik antwoorden op uw opmerkingen over de betrokkenheid van verschillende actoren en instellingen bij de invoering van dit programma.
Ik stel voor de voorgestelde jaarlijkse ronde tafel in samenspraak met vertegenwoordigers van alle op Europees niveau actieve instellingen voor te bereiden: het Europees Parlement, het Comité van de regio' s, het Economisch en Sociaal Comité, de sociale partners en de Europese netwerken van NGO' s.
Deze voorstellen zijn een pragmatisch antwoord op uw verzoek.
Om procedurele en institutionele redenen kunnen zij echter niet in de tekst van het besluit worden opgenomen.
Van de 75 amendementen die u heeft ingediend, kan ik er dus 48 geheel of naar de geest overnemen, namelijk de nummers 2, 3, 4, 5, 6, 7, 8, 9, 10, 13, 15, 17, 18, 19, 20, 21, 22, 23, 24, 25, 26, 27, 29, 31, 37, 42, 46, 48, 51, 58, 59, 60, 61, 65, 66, 68 en 74.
Ook kan ik delen van de amendementen 14, 36, 40, 45, 53, 63, 64, 70, 71, 72 en 73 overnemen.
Als laatste wil ik het belang van vereenvoudigde procedures benadrukken.
Tijdens het debat heeft u vooral daarover gesproken.
Het is waar dat de procedure ingewikkeld is, maar alle drie de instellingen willen zo snel mogelijk een compromis bereiken.
Dit is wat de Commissie zal proberen te doen; we zullen de procedures zo kort mogelijk proberen te houden.
Ik dank u hartelijk, mevrouw Diamantopoulou.
Het debat is gesloten.
De stemming vindt morgen om 12.00 uur plaats.
Bevordering van elektriciteit uit hernieuwbare energiebronnen
Aan de orde is het verslag (A5-0320/2000) van mevrouw Rothe, namens de Commissie industrie, externe handel, onderzoek en energie, over het voorstel voor een richtlijn van het Europees Parlement en de Raad betreffende de bevordering van elektriciteit uit hernieuwbare energiebronnen op de interne elektriciteitsmarkt (COM(2000) 279 - C5-0281/2000 - 2000/0116(COD)).
Mijnheer de Voorzitter, geachte collega's, in het onderhavige verslag draait het, zoals net al is gezegd, om het bevorderen van elektriciteit uit hernieuwbare energiebronnen op de interne elektriciteitsmarkt.
Wij zitten daarmee in de eerste wetgevingsprocedure op het gebied van hernieuwbare energie.
Commissaris de Palacio, ik wil u en de medewerkers van de Commissie graag mijn dank uitspreken voor het indienen van dit wetsvoorstel.
Het voorstel voor een richtlijn is een logisch gevolg van de strategie van de Europese Unie om het aandeel van de hernieuwbare energiebronnen in het totale energieverbruik voor 2010 te verdubbelen.
U ziet aan het verslag van de commissie dat wij het eens zijn met de strategie zoals die in het ontwerp uiteen wordt gezet om vooralsnog niet over te gaan tot Europese harmonisatie van steunregelingen, maar deze toegespitst op nationale doelstellingen aan de lidstaten over te laten.
Dat wij het met de strategie eens zijn, wil echter niet zeggen dat wij het met alle details eens zijn.
In het verslag van de commissie worden mijns inziens belangrijke en noodzakelijke wijzigingen op de ontwerprichtlijn voorgesteld.
Eerst nog enkele opmerkingen vooraf. Het gaat hier om het bevorderen van hernieuwbare energiebronnen.
Voor menigeen riekt dat naar subsidie, naar ondersteuning, naar financiële ontwikkelingshulp.
Maar steunregelingen zijn bij het winnen van elektriciteit uit zonnestralen, uit wind, uit biomassa alleen maar nodig omdat wij momenteel nog altijd direct of indirect andere energievormen subsidiëren. Er is sprake van concurrentieverstoring omdat op het gebied van energie in het verleden subsidies zijn verleend, en soms nog altijd worden verleend, aan energiebronnen die het milieu belasten, zoals fossiele energie, of die grote risico's met zich meebrengen, zoals nucleaire energie.
Het bevorderen van hernieuwbare energiebronnen is dus niets anders dan een compensatie voor de externe kosten van andere energiebronnen waarbij rekening wordt gehouden met de positieve gevolgen voor het milieu die deze vormen van energiewinning hebben. Tevens vormt het een vereffening van de bestaande scheve concurrentieverhoudingen.
Zolang de internalisering van de externe kosten voor elektriciteit van fossiele en nucleaire energie niet is doorgevoerd en zolang andere energiebronnen worden gesubsidieerd, zijn compensatieregelingen voor hernieuwbare energiebronnen noodzakelijk.
Wat betreft het onderhavige voorstel voor een richtlijn en het ontwerpverslag: de Commissie stelt indicatieve doelstellingen voor de lidstaten voor.
Pas wanneer uit tussentijdse verslagen duidelijk wordt dat de doelstellingen niet voldoen aan de algehele strategie van de Europese Unie, zouden er eventueel afzonderlijke en bindende doelstellingen voor de lidstaten worden opgesteld.
Zoveel tijd hebben wij niet!
Wij moeten die bindende doelstellingen nu hebben.
De Europese Unie en alle lidstaten zijn in Kyoto verplichtingen aangegaan omdat zij inzagen hoe dramatisch de gevolgen van de klimaatverandering zijn.
In Den Haag worden momenteel de westerse industrielanden opnieuw aan de schandpaal genageld vanwege hun halfslachtige pogingen de gedane toezeggingen na te komen.
Het staat buiten kijf dat hernieuwbare energiebronnen wezenlijk kunnen helpen om de in Kyoto vastgelegde bindende reductiedoelstellingen voor broeikasgassen te bereiken.
Als de aangegane verplichtingen serieus bedoeld waren, dan ligt het toch voor de hand om verplichtingen op te leggen voor het inzetten van instrumenten die helpen aan de verplichtingen te voldoen, te meer daar ik, bevestigd door de commissie, de Raad en de lidstaten toch een heel eind tegemoetkom?
Deze bindende nationale doelstellingen dienen binnen een jaar te worden opgesteld in overleg met deskundigen van de lidstaten.
Daarbij hebben de lidstaten de mogelijkheid om de exacte hoogte van hun bijdrages bij het bereiken van de doelstelling van de Unie te bepalen aan de hand van het principe van de gedeelde lasten. In deze samenhang zou ik overigens ook willen spreken van gedeelde kansen.
Een tweede belangrijke eis tot wijziging: de Commissie gaat uit van een naast elkaar bestaan van verschillende doelstellingen voor een periode van vijf jaar.
Wanneer wij een duidelijk, bindend kader voor de lidstaten definiëren, dan moeten de verschillende systemen, die ten slotte aan deze eisen moeten voldoen, meer tijd krijgen om zich te bewijzen.
Na tien jaar kunnen we dan heel goed beoordelen welk systeem het meest succesvol en het meest efficiënt is.
Wij willen de mensen in Europa ervan overtuigen dat zij moeten overstappen op vormen van energie die de natuur dagelijks opnieuw ter beschikking stelt, die het milieu en het klimaat niet verstoren en een positieve bijdrage leveren bij het terugdringen van de CO2-uitstoot.
Eigenlijk zou er dus geen controverse mogen bestaan over welke vormen van energiewinning wij hierbij bedoelen en als hernieuwbaar definiëren.
Het kan daarom toch echt niet zo zijn dat wij de mensen in onze regio's in alle ernst moeten vertellen dat wij huisvuil, dat tegenwoordig voor een groot gedeelte bestaat uit plastic, als hernieuwbare energiebron beschouwen.
Moeten wij ze misschien ook nog oproepen om steeds meer van dit afval te produceren zodat we ook zeker weten dat we onze doelstellingen zullen bereiken?
Ik hoef niet te zeggen dat wij op die manier onszelf en het beleid van de EU in diskrediet zouden brengen.
Ik ben niet tegen afvalverbranding. Ik vraag in het verslag zelfs om een afzonderlijk voorstel voor een richtlijn hiervoor.
Wel ben ik er, net als de commissie, op tegen om in een wet valse etiketten te plakken.
U ziet dat in het ontwerpverslag gescheiden bio-huishoudelijk afval is opgenomen, omdat dit erbij hoort.
U ziet dat onbehandeld houtafval en kurkafval als hernieuwbare energiebronnen worden beschouwd.
En ook al wordt waterkracht maar tot 10 megawatt in de steunregelingen opgenomen, iedere vorm van waterkracht is natuurlijk een hernieuwbare energiebron en wordt meegerekend bij het bereiken van de doelstellingen.
Ik wil nog een keer duidelijk stellen: afvalverbranding is geen hernieuwbare energiebron en kan dus ook geen bijdrage leveren aan het bereiken van de doelstellingen.
Nog een essentieel punt waar de commissie mee heeft ingestemd is de problematiek rond de aansluiting op het elektriciteitsnet en de toegang tot het stroomnet voor hernieuwbare energiebronnen.
Het voorstel van de Commissie om de hernieuwbare bronnen prioriteit toe te kennen bij de toegang tot het stroomnet staat niet ter discussie.
Op dit punt zijn wij het geloof ik met elkaar eens.
Toch is op het punt van de kostenverdeling de nogal algemene tekst van de Commissie in het verslag heel wat concreter gemaakt.
Dit was noodzakelijk omdat alleen zo rechtszekerheid wordt geschapen en onenigheden worden vermeden.
Dit zijn de essentiële punten waarover ik vandaag ons standpunt wilde weergeven.
Ik hoop dat dit Huis morgen met dit wetsvoorstel, met ons standpunt, een stap vooruit zal doen en dat u ons namens de Commissie kunt vertellen dat u bereid bent onze amendementen over te nemen en dat de Raad dan vervolgens zijn verantwoordelijkheid op zich kan nemen!
Mijnheer de Voorzitter, waarde collega' s, mevrouw de commissaris, dezer dagen zijn in Den Haag de verschillende partijen bijeen die deelnemen aan de zesde conferentie over de klimaatverandering.
Een top die tot doel heeft de klimaatverandering te beperken, en die de vuurproef zal zijn voor het Protocol van Kyoto.
Verder waarschuwen de wetenschappers van het intergouvernementele panel voor de klimaatverandering ons in hun meest recente conclusies voor de alarmerende gevolgen van die verandering.
De hernieuwbare energiebronnen zijn zeker geen wondermiddel om dit probleem de wereld uit te helpen. Niemand twijfelt er echter aan dat zij in aanzienlijke mate kunnen bijdragen tot het onder controle krijgen van dit probleem, alsook tot de diversificatie van energiebronnen en tot het beperken van onze afhankelijkheid van koolwaterstoffen, wat ons nu trouwens niet slecht zou uitkomen.
Ik wil benadrukken dat de Commissie en met name de commissaris zeer terecht de onderhavige richtlijn ter bevordering van elektriciteitsopwekking uit hernieuwbare energiebronnen hebben voorgesteld.
Wij vertrouwen erop dat de richtlijn zal bijdragen tot de ontwikkeling van deze nog prille energiebronnen, zodat zij concurrerend zullen kunnen worden, en verder zijn wij in afwachting van een soortgelijk Commissievoorstel over biobrandstoffen.
Verder wil ik blijk geven van mijn erkentelijkheid voor het intensieve werk van mevrouw Rothe en wil ik haar daarmee gelukwensen.
Het verslag dat wij morgen zullen aannemen, impliceert dat het Parlement dit initiatief ten volle ondersteunt, en ik verzoek mevrouw de commissaris deze steun over te brengen aan de leden van de Commissie, want het is waarschijnlijk in die instelling en niet in het Parlement dat deze richtlijn - alsook andere richtlijnen die hetzelfde prijzenswaardige doel nastreven - het meest onder vuur zal komen te liggen.
Ik denk hierbij in het bijzonder aan het voorstel voor richtlijnen of steunregelingen ten bate van het milieu.
Dat is een onaanvaardbaar document, vanwege de hierin geopperde benadering van de operationele steunregelingen voor hernieuwbare energiebronnen en voor alternatieve energieopwekking. Deze benadering houdt immers geen rekening met de verschillende concurrentieniveaus tussen de hernieuwbare energiebronnen en de traditionele energiebronnen.
Evenmin wordt er rekening gehouden met de externe kosten die kunnen worden uitgespaard bij het gebruik van dit soort energiebronnen.
Verder is het ondenkbaar dat het Directoraat-generaal Mededinging op de zaken vooruit zou lopen door dergelijke steun te reguleren zonder de uitkomst van de besprekingen over de onderhavige richtlijn in aanmerking te nemen, wat op zijn zachtst gezegd geen teken van respect zou zijn jegens het Parlement.
Ik wil dan ook zeggen dat beide documenten gezamenlijk moeten worden behandeld.
Naar ons oordeel zullen deze richtlijnen, indien ze niet worden gewijzigd, een bijzonder negatieve impact hebben op het milieu.
In mijn land, Spanje, zou het aan deze richtlijnen zijn toe te schrijven dat er van nu tot het jaar 2010 225.000 miljoen ton koolzuur extra wordt uitgestoten in de atmosfeer, en dat we de doelstellingen van Kyoto niet kunnen verwezenlijken.
De richtlijn betreffende hernieuwbare energiebronnen behelst een keuze voor de toekomst en een investering in het milieu.
En investeringen in het milieu mogen niet worden beschouwd vanuit het oogpunt van besparingen noch uit dat van de mededinging.
Mijnheer de Voorzitter, ik feliciteer mevrouw Rothe.
Verreweg het grootste deel van de energie die op dit moment in de wereld wordt gebruikt, is hernieuwbare energie.
Hoe zien we immers overdag waar we heen gaan?
Brandhout wordt door meer mensen gebruikt dan om het even welke andere energiebron.
Maar vanavond discussiëren we over een intensiever gebruik van hernieuwbare energie.
Ik zal drie van onze eisen herhalen.
Duidelijkheid is essentieel wanneer we ons standpunt aan de Raad voorleggen.
Wij willen bindende doelstellingen voor reductie, geen indicatieve doelstellingen; een rationele definitie van hernieuwbare energie - energie uit afval, dat sowieso verbrand zou worden, is een goed idee.
Maar gemengd huisvuil; oude verfkwasten, polystyreen verpakkingen en afgedankt plastic speelgoed zijn geen hernieuwbare energie.
Voor energie uit afval is een andere richtlijn nodig, zoals mevrouw Rothe zegt.
In de derde plaats willen we een redelijke en dus langere periode waarin we er zeker van kunnen zijn dat hernieuwbare energie gecompenseerd wordt voor externe kosten die de maatschappij dankzij het gebruik van deze energiebronnen bespaart.
Ik wil graag afronden met een verbazingwekkend feit.
Het Verenigd Koninkrijk zou vier maal zijn energiebehoefte kunnen opwekken met behulp van uitsluitend zeewind - vier maal zijn energiebehoefte!
Collega' s, dit is een zinnige richtlijn.
Mevrouw de commissaris, dank u voor uw inspanningen.
Ik hoop dat u de onze zult steunen.
Voorzitter, commissaris, collega's, het voorstel van de Commissie om een kader te creëren waardoor het aandeel elektriciteit uit hernieuwbare energiebronnen in de Europese Unie op middellange termijn aanzienlijk kan toenemen, kan alleen maar worden toegejuicht.
De inspanningen die de rapporteur, mevrouw Rothe, heeft geleverd om de positie van het Europees Parlement daarin duidelijk te maken verdienen dan ook alle waardering.
Deze richtlijn is immers enerzijds een belangrijk element in de reeks van maatregelen om de door de Europese Unie in Kyoto aangegane verbintenis inzake terugdringing van de broeikasgassen te kunnen verwezenlijken en anderzijds een verdienstelijke poging om de afhankelijkheid van de Europese Unie van de olieproducerende landen te verminderen.
In de huidige omstandigheden dient onderkend te worden dat de hernieuwbare energiebronnen enige vorm van financiële ondersteuning nodig hebben zodat er voor eerlijke concurrentie kan worden gezorgd.
Deze subsidies moeten mijns inziens echter wel redelijk zijn en mogen slechts voor een bepaalde periode worden uitgekeerd.
Het hete hangijzer in dit verslag is uiteraard het vastleggen van de bindende streefcijfers.
De essentie van het verslag is in feite de zin of de onzin van deze bindende streefcijfers.
Ik pleit voor een realistische aanpak, een aanpak die gestoeld is op de wetenschap dat de productie uit hernieuwbare energiebronnen nooit een substantieel bestanddeel kan zijn in de totale energieproductie.
Het vastleggen van realistische streefcijfers kan alleen maar het vertrouwen van de burger vergroten in het te voeren energiebeleid.
Indien de streefcijfers niet bindend kunnen worden gemaakt, dan creëert men valse verwachtingen, met name door te doen alsof men de verbetering van het milieu nastreeft zonder het te kunnen verwezenlijken.
Dit gaat èn ten koste van het milieu èn ten koste van de geloofwaardigheid van het beleid ten overstaan van de burger.
Tot slot zou ik wat de huisvuilverwerking betreft er toch op willen wijzen, mijnheer de Voorzitter, dat indien men tot gescheiden huisvuilophaling overgaat men ook tot gescheiden huisvuilverwerking kan overgaan en dat die gescheiden huisvuilverwerking absoluut als een soort hernieuwbare energiebron moet kunnen gelden.
Mijnheer de Voorzitter, mevrouw de commissaris, mevrouw de rapporteur, er is een duidelijke definitie nodig van wat 'hernieuwbaar' inhoudt.
Plastic geldt niet als hernieuwbare hulpbron, evenmin als turf.
We dreigen het vertrouwen van de Europese burgers te verliezen, die groene elektriciteit zullen willen kopen als we voor onrust zorgen door belachelijke definities op te stellen.
Er zijn duidelijke nationale doelstellingen nodig.
Ik ben het niet eens met de heer Beysen; een liberaal zou toch juist voor zo min mogelijk marktverstoringen moeten zijn.
Als er geen duidelijke doelstellingen zijn, ontstaan er scheve verhoudingen tussen de landen die actief zijn op het gebied van hernieuwbare energie en de landen die dat onvoldoende zijn.
Wat de ondersteunende instrumenten betreft, schaart de commissaris zich achter het standpunt van het Parlement, dat luidt: het is nog te vroeg om in deze fase een keuze te maken tussen de twee bestaande instrumenten, te weten het systeem van de groencertificaten enerzijds en het systeem van de gegarandeerde prijzen anderzijds.
Sinds het pleidooi van de advocaat-generaal voor het Hof in Luxemburg is het risico dat de gegarandeerde prijzen als gevolg van steunregelingen van de overheid worden losgelaten kleiner geworden.
Maar deze dreiging kan nog altijd ontstaan door de verenigbaarheid met de interne markt.
Naar mijn mening is een politicus iemand die op problemen moet inspelen.
Ik vind het onwenselijk wanneer elektriciteitsbedrijven interferentie tussen beide systemen veroorzaken en bij investeerders in Europa onrust en twijfel zaaien door het systeem van de gegarandeerde prijzen door middel van trucs te omzeilen.
Gegarandeerde prijzen moeten niet alleen worden toegestaan, ze moeten bovendien door middel van een richtlijn worden gewaarborgd.
Dat is waar het in de politiek om gaat: concurrentie tussen beide instrumenten mogelijk maken door gegarandeerde prijzen te waarborgen en door alle certificaten te harmoniseren.
Hernieuwbare energie is een onderwerp dat de Europese burgers verbindt in een tijd waarin Europa moeite heeft om die burgers bij een bredere integratie te betrekken.
Ik ben van mening dat een krachtig beleid op het gebied van hernieuwbare energie een symbool is voor het Europa van morgen.
Mijnheer de Voorzitter, de afhankelijkheid van de EU-lidstaten van geïmporteerde energie is groot en wordt steeds groter.
De afhankelijkheid van fossiele brandstoffen betekent afhankelijkheid van geïmporteerde energie en van politieke besluiten van derde landen.
Het gebruik van hernieuwbare energiebronnen vergroot de vrijheid en zelfstandigheid van de volken en is verenigbaar met de principes van de in ecologisch en sociaal opzicht duurzame ontwikkeling.
Met het opstellen van het verslag heeft men vastgelegd wat hernieuwbare energiebronnen zijn.
Zonder een mening te geven over of turf wel of geen hernieuwbare energiebron is, vind ik dat turf als brandstof in de energieproductie gebruikt moet kunnen worden, bij voorkeur bij warmtekrachtkoppeling.
Turf vindt men vooral in de Noordse landen en die landen moeten de mogelijkheid hebben turf te verbranden, omdat turf een eigen energiebron is en de Europese afhankelijkheid van import vermindert.
Bij de verbranding ervan ontstaat CO2, maar dat ontstaat altijd bij het verbranden van fossiele brandstoffen.
De landen die zelf olie of gas verbranden mogen ons niet verbieden turf te verbranden.
Als wij geen turf verbranden, verbranden wij olie of gas.
Wij maken anderen niet wijs dat de uitstoot van CO2 afneemt door het verbranden van turf, maar turf is een eigen brandstof, terwijl olie en gas geïmporteerd zijn.
Afval is geen hernieuwbare natuurlijke hulpbron, hoewel daar elke dag steeds meer van ontstaat.
Het gas van vuilstortplaatsen kan worden verbrand, maar men moet de hoeveelheid afval niet laten toenemen om maar meer gas te kunnen verbranden.
Voorzitter, Commissie en rapporteur formuleren terecht langetermijndoeleinden voor de bevordering van elektriciteitsopwekking uit hernieuwbare energiebronnen. Een voortvarende aanpak in dezen is overigens geboden.
Daarbij wil ik speciale aandacht vragen voor het effect van de te verwachte concurrentie van de kandidaat-landen.
Door lagere loonkosten alsmede een lager niveau van milieubescherming hebben zij kostenvoordelen.
Dat zou de energieprijzen kunnen drukken.
Logisch gevolg is dan weer een financiële stijging van de steunmaatregelen voor duurzame energie.
Ondertussen is, gelet op de verscheidenheid van energiebronnen, een goede definitie van duurzame energie onontbeerlijk.
Zo mag afvalverbranding niet zonder meer duurzaam worden genoemd.
Bij dit proces komen immers ook schadelijke stoffen vrij.
Vandaar ook mijn amendement om de strenge emissienormen van bijlage 5 van de herziene richtlijn voor afvalverbranding te hanteren.
Door normering aan de kant van de output krijgt innovatie de benodigde ruimte.
Ten slotte, met deze afspraken moeten de Europese landen waarmaken dat zij zullen bijdragen aan de realisatie van de Kyoto-doelen.
Dat ondersteun ik van harte omdat klimaatverschuivingen een bedreiging vormen voor de flora en fauna op aarde.
Daarnaast mogen de hulpbronnen in Gods schepping niet almaar worden uitgeput door een beperkt aantal rijke landen.
Mijnheer de Voorzitter, dit weekend hebben de OPEC-ministers in Wenen vergaderd en zij zijn tot de conclusie gekomen dat er geen verhoging van de steunquota zal komen.
Wij hebben in de afgelopen 18 maanden de prijzen voor ruwe olie zien stijgen van USD 9,75 tot USD 33 per barrel.
Het zou pure struisvogelpolitiek zijn om nog te willen ontkennen dat wij ons nu al in de derde oliecrisis sinds de Tweede Wereldoorlog bevinden.
De eerste oliecrisis van 1973 was een politieke, die van 1979 eveneens. De huidige crisis heeft een permanent karakter, want alles duidt erop dat de reserves bij lange na niet zo groot zijn als men ons wil doen geloven.
Dit is ook uit verschillende studies gebleken.
Als getuige kan ik hier zelfs de voormalige Saudi-Arabische olieminister, sjeik Jamani, aanhalen die pas geleden op de Oostenrijkse televisie heeft gezegd: de olietijd nadert zijn einde, misschien niet eens zozeer door gebrek aan olie, maar aan de steentijd is per slot van rekening ook geen einde gekomen door een gebrek aan stenen.
Wij kunnen de ene primaire energiebron, aardolie, niet vervangen door een andere want dan zou ook die al snel weer schaars worden.
Olie kan niet worden vervangen door kolen, aardgas of uranium.
Dit gegeven verleent deze richtlijn op dit moment een ongewilde actualiteit.
Tegelijkertijd biedt het echter een historische kans om de hernieuwbare energiebronnen, die zichzelf voortdurend regenereren, namelijk wind, water, zon en biomassa, hun plaats in de toekomstige energieverzorging te geven, en wel om verschillende redenen: ter bescherming van het milieu, om sociale redenen, voor het scheppen van arbeidsplaatsen, met het oog op de vredespolitiek, want wij voeren oorlogen omwille van primaire energiebronnen en dat sinds een eeuw steeds weer, en ten slotte omdat ze ook economisch gezien een enorme kans vormen voor de industrielanden.
Mijnheer de Voorzitter, mevrouw de commissaris, wij steunen de ontwerprichtlijn voor elektriciteit uit hernieuwbare energiebronnen van harte.
Wij zien die als voortzetting van het werk van onze collega Mombaur; in de richtlijn wordt er immers voor gepleit dat de Europese Unie een groter deel van haar elektriciteit en energie uit deze bronnen wint.
De scheidslijnen in het Parlement zijn duidelijk nogal scherp: over de definitie van hernieuwbare energie bijvoorbeeld.
Velen van ons vinden dat energie uit afval daarin moet worden opgenomen.
Dat is een waardevolle bron en een bron die zichzelf zeker elke dag hernieuwt. Daarom moet het worden opgenomen.
Het zou jammer zijn een categorie uit te sluiten die kan bijdragen aan de totale hoeveelheid energie die uit afval wordt gewonnen, of het nu voor kleinschalige projecten is of deel van een totaalsom.
Het belangrijkste discussiepunt is echter de bindende aard van de doelstellingen.
We hebben ernstige bedenkingen daarbij; het is immers strijdig met het subsidiariteitsbeginsel.
Onze linkse en groene vrienden vragen op dit punt te veel.
Het zou niet alleen deze richtlijn kunnen torpederen, het is ook een praktisch probleem.
Bij deze doelstellingen is er een merkwaardig grote variatie tussen de lidstaten, van 6% tot bijna 80%.
Dat lijkt me een vreemde manier om het aan te pakken, dus we denken dat de Commissie terecht voor indicatieve doelstellingen heeft gekozen.
Het derde punt is de lengte van de steunprogramma' s.
Wij zijn voorstander van een kortere periode, gevolgd door een evaluatie. Ik zou mijn collega mevrouw McNally erop willen wijzen dat zij een fraai beeld schildert van windmolens in zee, maar de technische problemen en de kosten ervan maken dat dit een optie voor de verre toekomst is, net als zonne-energie.
Maar ik steun dit voorstel van harte.
Mijnheer de Voorzitter, mevrouw de commissaris, waarde collega's, ik bedank mevrouw Rothe voor haar goede verslag en haar verstandige optreden. Het is natuurlijk goed meer gebruik te maken van elektriciteit uit hernieuwbare energiebronnen.
Het aandeel van die elektriciteit probeert men nu dus in tien jaar te verdubbelen; dat zou best nog meer mogen zijn.
Toch wordt de afhankelijkheid van de Unie van geïmporteerde energie te groot.
Het aandeel van geïmporteerde energie bedraagt over 20 jaar zelfs 70%.
Dat zorgt voor onzekerheid in ons leven, zowel in het economische leven als op algemeen vlak.
Naar mijn mening hebben wij naast de ontwikkeling van hernieuwbare energiebronnen ook een modern energiebesparingsprogramma nodig, omdat de afhankelijkheid voor ons ook een kwestie van veiligheid begint te worden.
Turf wordt steeds opnieuw gevormd.
De vorming van turfmassa in het assimilatieproces en de afvalproductie gaat op dezelfde wijze als bij andere plantaardige biomassa's.
In plaats van honderd jaar zoals bij hout, heeft turf duizenden jaren nodig om zich te vernieuwen.
Wij hebben vooral turf nodig in de oostelijke en noordelijke delen van mijn land waar alle andere brandstoffen, behalve hout, van ver moeten worden gehaald.
Wij willen niet alleen kolen en olie verbranden en alleen daarvan afhankelijk zijn.
Voor ons is een jaarlijkse groeibeperking voor turf al voldoende en eigenlijk al te veel.
Wij Finnen beschouwen bos en moeras bijna als heilig en zijn in staat ze overeenkomstig het principe van duurzame ontwikkeling te benutten.
Mijnheer de Voorzitter, mevrouw de commissaris, geachte collega' s, het gebruik van energie uit hernieuwbare bronnen moet ook in Europa een van de belangrijkste doelstellingen van een modern energiebeleid zijn. De verplichtingen en zekerheden daarbij moeten natuurlijk wel van gezond verstand getuigen.
In die zin is elektriciteit uit water belangrijk. Het is een zegen en tegelijkertijd een ramp voor de bewoners van berggebieden: zij hebben een hoge prijs betaald voor hun land en hebben het begin van de industrialisatie van de regio met behulp van deze energievorm meegemaakt.
Deze energiebron, bij uitstek hernieuwbaar, moet nu zo goed mogelijk worden benut, zonder het milieu nog meer te schaden. Maar ook moeten de bewoners van berggebieden schadeloos worden gesteld en hun bezit terugkrijgen.
Met deze richtlijn gaan we natuurlijk de goede kant op: eindelijk een serieuze exploitatie van hernieuwbare energievormen.
Mijnheer de Voorzitter, ik wil mevrouw Rothe graag bedanken voor haar uitstekende verslag. Het komt precies op het goede moment, juist nu we worstelen met het probleem van klimaatverschuiving.
Commissaris, we hebben wel degelijk een probleem: een distributienet voor hernieuwbare energie.
Het zou wel eens kunnen dat hernieuwbare energie doodgeboren blijkt te zijn of bij de geboorte de nek wordt omgedraaid door nutsbedrijven met een monopolie, als deze hoge tarieven kunnen vragen voor toegang tot het distributienet.
Aan een landbouwer in mijn dorp met een windenergieproject werd meer dan EUR 2 miljoen gevraagd voor aansluiting. Dit is een probleem dat natuurlijk opgelost moet worden.
Ik wil de commissaris ook graag laten weten dat Ierland in korte tijd concurrerende windenergie kan leveren.
We denken dat we concurrerend kunnen werken mits we genoeg ondersteuning krijgen in de aanvangsfase; toegang tot het distributienet behoort daar ook toe.
De heer Chichester zou ik willen zeggen dat bij mij voor de kust al een windmolenproject in een vergevorderd stadium is. Het project zal binnen niet al te lange tijd zeker in vol bedrijf zijn.
Ik wil hem dan ook uitnodigen om het te komen bezichtigen wanneer het zover is. Ik ben ervan overtuigd dat hij het interessant zal vinden.
Mijnheer de Voorzitter, om te beginnen is het een goede zaak dat het aandeel van hernieuwbare energiebronnen aan de totale energieproductie wordt verhoogd.
Hiervoor wordt voor het jaar 2010 een percentage voorgesteld van 22%, hetgeen zeer ambitieus is in vergelijking met het huidig percentage van 13,9%. Wij vragen ons dan ook af of voor de bewerkstelliging van dit doel een richtlijn wel volstaat, zeer zeker wanneer die richtlijn is toegespitst op de markt en geen begeleidende maatregelen behelst zoals de ondersteuning van onderzoek.
We moeten ons ook serieus afvragen hoe de extra productiekosten zullen worden gedekt.
In de richtlijn is sprake van steunstelsels, van premies dus eigenlijk voor de bedrijven die in deze sector werkzaam zijn, maar als het op de uiteindelijke oplossing aankomt, verlaat de richtlijn zich op de marktmechanismen.
Dit betekent in feite dat de werknemers uiteindelijk het gelag moeten betalen voor deze premies aan de bedrijven, los van de kosten en de winst van deze bedrijven, hetgeen natuurlijk nooit het geval zou zijn indien de energieproductie en -distributie in handen was van de overheid - zoals de Communistische Partij van Griekenland voorstaat -, en niet was geprivatiseerd volgens het recept van het grootkapitaal.
Daarom geloven wij dat het beoogde doel onmogelijk bereikt kan worden met de onderhavige richtlijn.
Mijnheer de Voorzitter, ik bedank collega Rothe voor het waardevolle werk dat zij met het opstellen van dit verslag heeft verricht.
Het bevorderen van het gebruik van elektriciteit uit hernieuwbare energiebronnen is zonder meer toe te juichen.
De afhankelijkheid van de Europese Unie van geïmporteerde energie neemt de volgende 20 jaar toch al aanzienlijk toe.
Aangezien de Europese Unie tegelijkertijd moet vasthouden aan de klimaatdoelstellingen van Kyoto, is het van groot belang dat er in toenemende mate in het onderzoek naar hernieuwbare energiebronnen wordt geïnvesteerd.
Ik ben tevreden dat de nieuwe richtlijn rekening houdt met de betekenis van onder andere biomassa, turf en andere grondstoffen die uit hout zijn ontstaan.
Het debat over hernieuwbare energiebronnen mag geen populisme tegen elektriciteit uit kernenergie worden.
Men moet beseffen dat alleen het gebruik van kernenergie en hernieuwbare energiebronnen het mogelijk maakt te voldoen aan de verplichtingen van de klimaatovereenkomst van Kyoto.
De plannen in onder andere Zweden en Duitsland om van kernenergie af te zien hebben aangetoond dat zonder milieuvriendelijke en concurrerende energiealternatieven in het vooruitzicht, het debat noodgedwongen onvolledig is.
Ook de volledige liberalisatie van de elektriciteitsmarkt is een voorwaarde voor een toename van het gebruik van hernieuwbare energiebronnen.
De kunstmatige handelsbelemmeringen en -beperkingen van bedrijven met een monopoliepositie moeten opgeheven worden.
Bijvoorbeeld de goedkope elektriciteit die in de Noordse landen met behulp van waterkracht wordt opgewekt, heeft in de huidige omstandigheden nog geen onbelemmerde toegang tot de Midden-Europese markt.
Voorzitter, collega's, u kent allemaal het gevecht van Don Quichotte tegen de windmolens.
Zijn gevecht tegen windmolens staat voor een zinloze of onmogelijke strijd tegen alles wat vanzelfsprekend is.
Helaas, windmolens zijn nu niet vanzelfsprekend. Een van de vanzelfsprekendheden van vandaag is juist de subsidiëring van de fossiele energiesector.
De strijd tegen deze subsidies leek onbegonnen werk.
Maar dit keer is het gevecht voor de windmolens en daarom zal het ook succes hebben.
Als sociaal-democraten vinden wij dat duurzame energie een eerlijke kans moet krijgen.
Duurzame energie kan bijdragen tot een eerlijke verdeling tussen landen.
Consumenten moeten eerlijke keuzes hebben.
Duurzame energie biedt bovendien een solide basis voor de economie.
Het gevecht voor windmolens is er dus een zonder verliezers.
We hadden geen mooier moment voor dit debat kunnen kiezen.
De klimaatconferentie in Den Haag is zojuist van start gegaan.
Onze doelstellingen op het terrein van duurzame energie zijn ambitieus, maar in de context van het klimaatprobleem zijn we toch nog bescheiden.
Radicale technologische aanpassingen zijn nodig.
Dan moet je niet gaan sjoemelen met de definitie van duurzame energie om zo makkelijk mogelijk aan je doelstellingen te voldoen.
Duurzame energie wordt vaak geassocieerd met kleinschalige oplossingen: iedereen een zonnepaneel op zijn dak en in elk dorp een windmolen.
Dat is prachtig, maar duurzame energie vereist ook grootschalige investeringen.
Om de financiering voor elkaar te krijgen is commitment van de overheid nodig.
Er moet een zekere markt zijn voor duurzame energie. Vrijblijvendheid voldoet in dit geval niet.
Daarom moeten lidstaten bindende doelstellingen hebben.
Dit moeten consumptiedoelstellingen zijn, want duurzame energie mag geïmporteerd en geëxporteerd worden zodat elk land optimaal zijn voordelen benut.
Daarnaast moeten streefcijfers genoemd worden voor de productiedoelstellingen, want dat is een prikkel om ook per lidstaat alle mogelijkheden te benutten.
Voorzitter, tot slot zou ik graag de rapporteur willen bedanken voor haar goede bijdrage aan dit onderwerp.
Mijnheer de Voorzitter, ook ik wil de rapporteur bedanken voor haar uitstekende werk voor dit verslag.
Door samenwerking is een zeer goed voorstel tot stand gebracht.
De in de commissie goedgekeurde definitie van hernieuwbare energiebronnen is redelijk geslaagd en omvattend, ook turf wordt meegerekend, zoals menig collega hier overtuigend heeft aangetoond.
Door meer gebruik te maken van hernieuwbare energiebronnen kan men de afhankelijkheid van olie verminderen en ook in de dunbevolkte regio's arbeidsplaatsen scheppen.
Bovendien is het een goede manier om de uitstoot van broeikasgassen in de Gemeenschap te verminderen.
Het is naar mijn mening goed dat men wat de doelen betreft de lat hoog legt. Het belangrijkste is echter dat men op geloofwaardige wijze bindende afspraken over de gezamenlijke doelen moet kunnen maken, waarnaar de rapporteur al eerder verwees.
Ik vind het een goed principe om met de richtlijn een kader te creëren voor de toename van het aandeel hernieuwbare energiebronnen in de elektriciteitsproductie.
Hoewel het nemen van besluiten over de nodige maatregelen en de uitvoering ervan aan de lidstaten wordt overgelaten, is er ook een toenemende inzet van de Unie nodig.
Mijnheer de Voorzitter, laat er geen twijfel over bestaan dat een combinatie van investeringen in hernieuwbare energie en efficiënt gebruik van energie de enige realistische manier is voor de Europese Unie om de doelstellingen van het protocol van Kyoto te realiseren en onze grote afhankelijkheid van fossiele brandstoffen terug te brengen.
Ik feliciteer de commissaris met haar initiatief en mevrouw Rothe met haar verslag.
Ik zou willen dat de richtlijn deel was van samenhangend langetermijnenergiebeleid van de Unie.
Maar dat is niet het geval.
In plaats daarvan worden voorstellen over energie afzonderlijk ingediend en vertonen ze niet veel samenhang.
Dat is niet uw fout, mevrouw de commissaris.
Het ligt voornamelijk aan de lidstaten.
Onze inspanningen om het energiesysteem in de Unie te hervormen zullen geen succes worden als energiebeleid, inclusief belastingen, geen onderdeel wordt van een gemeenschappelijk beleid.
Het probleem van de verschillende steunprogramma' s in de lidstaten waar de heer Chichester naar verwees, is maar één voorbeeld dat aangeeft dat er meer gemeenschappelijk moet worden geregeld.
Tot slot iets over de kosten.
Nieuwe technologie is in het begin altijd duur.
Maar ervaring op bijna elk terrein leert dat de kosten een geschatte 10 tot 15% dalen wanneer de vraag met 100% stijgt.
Hernieuwbare energie is daarop geen uitzondering.
Ik zou u grafieken en cijfers kunnen laten zien die aantonen dat deze wiskundige formule zowel bij windenergie als bij fotovoltaïsche energie opgaat.
Daarom ben ik optimistisch over het toekomstige potentieel voor hernieuwbare energie, op voorwaarde dat de juiste stimuleringsmaatregelen worden getroffen.
Mevrouw de commissaris, ik wens u alle mogelijke succes.
Mevrouw de commissaris, ons debat komt - verschillenden hebben het reeds opgemerkt ­ vanavond zeer gelegen, nu in Den Haag de klimaatconferentie wordt gehouden.
Iedereen is er zich thans van bewust dat de mensheid wordt geconfronteerd met iets wat niet beperkt blijft tot enkele generaties.
Momenteel ondervinden wij de negatieve gevolgen van het broeikaseffect, de klimatologische verschuivingen en de opwarming van de aarde, kortom een hele reeks problemen waarmee we nu concreet te maken krijgen en die dringend vragen om ingrijpende maatregelen.
Mevrouw de commissaris, het goede voorstel dat u hebt ingediend - en ik juich uw realiteitszin in dezen toe - alsmede het voortreffelijke verslag van onze collega Rothe gaan in de juiste richting door bevordering van hernieuwbare energie mogelijk te maken.
Wanneer we dit dossier onderzoeken, zien we louter belangen, of het nu gaat om de waarborging van de voorziening, de bescherming van het milieu, de bestrijding van het broeikaseffect of om het scheppen van werkgelegenheid.
Er bestaat geen twijfel over dat we tot een oplossing moeten komen, uiteraard op voorwaarde dat we bereid zijn om deze te financieren.
Ook hier worden de beperkingen van de markt zichtbaar. De vrijheid van mededinging biedt geen oplossing voor alle problemen, en zeker niet waar het gaat om de bestrijding van het broeikaseffect en van de energieverspilling.
De staten moeten nu de hun voorgelegde voorstellen aanvaarden.
Wij moeten in overweldigende meerderheid de voorstellen van mevrouw Rothe goedkeuren.
Ik wil graag afsluiten door drie problemen aan de orde te stellen die zich tijdens dit debat hebben voorgedaan.
Het eerste probleem betreft de turf, die een belangrijke energiebron vormt; wat mij betreft is dit geen hernieuwbare energiebron.
Het tweede probleem betreft het huishoudelijk afval; dit is niet echt een hernieuwbare energiebron, maar we moeten ervoor waken een negatief signaal af te geven ten aanzien van de verbranding van huishoudelijk afval.
Het derde probleem schuilt in de mate van bindendheid, om het simpel te zeggen - aangezien mijn tijd op is -, het feit dat een doelstelling nooit bindend is; het is een doelstelling en alles moet in het werk worden gesteld om die te halen.
Dat is wat we op Europees niveau moeten doen.
Mijnheer de Voorzitter, allereerst wil ik graag mevrouw Rothe bedanken voor de omzichtige en invoelende wijze waarop zij in dit dossier te werk is gegaan.
Er is volgens mij veel moed voor nodig om hernieuwbare energie steeds weer de plaats te geven waar zij recht op heeft.
Ik kom net terug van een vergadering van de OPEC en een prijs van USD 30 voor ruwe olie biedt ons de kans om volledig nieuwe investeringen op dit gebied te doen.
Juist op het terrein van onderzoek en ontwikkeling is het belangrijk dat wij ons in de toekomst steeds meer met hernieuwbare energie gaan bezighouden en dat vooral ook de gassen, zij het afkomstig van stortplaatsen of van zuiveringsstations, daarbij niet worden vergeten.
Ik denk echter dat ook publieksvoorlichting niet moet worden vergeten, omdat efficiënt en spaarzaam energiegebruik voor ons in de toekomst absoluut noodzakelijk is, evenals het gebruik van een efficiënte infrastructuur.
Mijnheer de Voorzitter, in de eerste plaats wil ik mevrouw Rothe gelukwensen met het uitstekende werk dat zij met de opstelling van dit verslag heeft verricht, en verder met haar bereidwilligheid om een consensus te bereiken.
Ik ben ervan overtuigd dat we goed moeten beseffen dat we, wat alle energiekwesties betreft, voor de keus staan om hetzij de energiebronnen te verbeteren dan wel de planeet Aarde binnen enkele generaties onbewoonbaar te maken.
Naar mijn mening is het van fundamenteel belang dat we de steun voor dergelijke bronnen over een aanzienlijke periode veiligstellen, waarmee we ons bedrijfsleven in de gelegenheid stellen om op lange termijn cruciale investeringen te doen in deze alternatieve energiebronnen.
Ik acht het noodzakelijk dat er een stabiel kader wordt gewaarborgd ter bevordering van de energieopwekking uit hernieuwbare bronnen over een tijdspanne van tenminste tien jaar, en dat voorstel verdient ons aller steun.
Wat betreft onze doelstellingen op dit terrein is het zaak dat we gehoor geven aan de wensen van de burger, en dat we verder gaan dan het Commissievoorstel betreffende de 21% - dat ik als geheel bijzonder positief vind - en dat het aandeel van de hernieuwbare energiebronnen in de totale hoeveelheid geproduceerde elektriciteit wordt verhoogd.
Op grond van het beginsel van coherentie dienen de genoemde doelstellingen vertaald in nationale parameters trouwens bindend te zijn, want anders zouden de inhoud en de betekenis van de richtlijn op de tocht komen te staan.
Dat bindende karakter is voorts van essentieel belang om aan te tonen dat de Europese Unie, ook wat het milieu betreft, haar internationale verplichtingen serieus neemt.
Tot slot moet gezegd dat ik mij ervan bewust ben dat dit alles gemakkelijker gezegd dan gedaan is, maar als we nu niet meteen actie ondernemen, laden we binnen enkele generaties een zware schuld op ons die ons de das zal omdoen.
Laten we onze solidariteit betuigen met onze nakomelingen en hun een bewoonbare wereld nalaten.
Mijnheer de Voorzitter, om te beginnen wil ik mevrouw Rothe gelukwensen met het uitmuntende werk dat zij heeft verricht. Ditzelfde geldt voor al degenen onder de geachte afgevaardigden die het woord hebben gevoerd en van wie velen ook amendementen hebben ingediend op de tekst die het Parlement en de Raad is voorgelegd.
Dit voorstel van de Commissie wordt ons voorgelegd onder een aantal omstandigheden die mij, ofschoon in menig opzicht ongunstig voor onze economie en ons persoonlijk leven, voor het onderhavige initiatief juist gunstig lijken.
Door de enorme stijging van de olieprijs worden we ongetwijfeld met onze neus op de problemen geduwd die verband houden met onze afhankelijkheid van fossiele energiebronnen.
Strategische doelstelling van de richtlijn is het instellen van een stabiel kader waarin op middellange termijn de elektriciteit opgewekt uit hernieuwbare energiebronnen in de Europese Unie in aanzienlijke mate kan worden bevorderd. Het gaat om de zogenaamde groene energie, die toegankelijker moet worden gemaakt voor de Europese elektriciteitsmarkt.
Het is echter zaak dat deze volgorde wordt aangehouden: eerst dient de productie van groene energie te worden uitgebreid, en vervolgens moeten de kwesties met betrekking tot de markt worden aangepakt.
Het onderhavige voorstel biedt een bepaalde zekerheid inzake de regelgeving terwijl tegelijkertijd het subsidiariteitsbeginsel wordt geëerbiedigd, doordat de lidstaten de vereiste zelfstandigheid wordt toegekend om rekening te houden met hun specifieke omstandigheden, totdat uit de ontwikkelingen blijkt wat de beste manier is om de introductie van elektriciteitsbronnen te stimuleren.
Ik wil mevrouw Rothe bedanken voor haar steun aan deze beginselen, en datzelfde geldt voor alle afgevaardigden die hiervan blijk hebben gegeven in hun betoog.
Zoals u weet, is de Commissie voornemens binnenkort in te stemmen met een Groenboek over de veiligheid van de energievoorziening en de naleving van de doelstellingen van Kyoto, van de verplichtingen die de Europese Unie daar is aangegaan.
Naar ons oordeel zijn dat twee essentiële aspecten, verschillend van aard maar van hetzelfde belang.
De Europese Unie, die een voortrekkersrol vervult in de strijd tegen de klimaatverandering en in de terugdringing van de emissies, kan niet als eerste haar eigen doelstellingen en haar eigen verplichtingen naast zich neerleggen.
De tweede kwestie, de veiligheid van de energievoorziening, is een van de sleutelelementen voor het veiligstellen van de economische ontwikkeling, het welzijn van onze landen, dat van de Europese Unie als geheel.
Hierbij moet worden ingegaan op de rol die de verschillende energiebronnen in dit Groenboek dienen te vervullen.
Allereerst de energiebesparing.
Net zoals een der sprekers zou ik dit punt willen benadrukken, waaraan echter zij toegevoegd dat het niet de bedoeling is een bepaalde energiebron af te wijzen of een andere te verketteren ten gunste van weer een derde energiebron.
Een van de pijlers waarop de naleving van de doelstellingen van Kyoto berust, een van de pijlers ook van de toekomstige energievoorziening van de Unie, is de ontwikkeling en de toename van het gebruik van hernieuwbare energiebronnen.
Met het document dat vandaag voor u ligt, beoogt de Commissie duidelijk te maken dat we voor het in gebruik nemen van hernieuwbare energiebronnen op dit moment niet over dezelfde voorzieningen beschikken waarover andere energiebronnen destijds de beschikking hadden, zoals kernenergie bijvoorbeeld, steenkool of olie, om enkele te noemen.
De steun voor hernieuwbare energiebronnen is bovendien gerechtvaardigd vanwege het feit dat de traditionele energiebronnen niet op significante wijze bijdragen aan de betaling van sommige externe kosten die voortvloeien uit hun gebruik.
Verder kunnen de hernieuwbare energiebronnen bijdragen tot het veiligstellen van de energievoorziening, daar we in de Europese Unie de beschikking hebben over een enorm productiepotentieel.
Wat de ingediende amendementen betreft zou ik u willen zeggen dat alleen al hun aantal indrukwekkend is, waaruit blijkt dat het Parlement groot belang hecht aan dit vraagstuk.
De amendementen tonen eveneens aan dat er verschillende meningen bestaan over de meest adequate manier om dit soort elektriciteit te bevorderen.
We zijn het er niettemin allemaal over eens dat het gebruik van deze energiebronnen in Europa moet worden geactiveerd en geïntensiveerd, en dat dit de nodige inspanningen vergt.
In onze strijd voor de ontwikkeling van een sterke en dynamische groene elektriciteitsmarkt dienen wij in de eerste plaats goed naar elkaar te luisteren om van elkaar te kunnen leren.
Mij is gebleken dat er wat deze kwestie betreft sprake is van twee benaderingen met tegenovergestelde standpunten.
Vanuit de eerste benadering wordt de nadruk gelegd op een prompte inwerkingtreding van de marktkrachten, terwijl vanuit de tweede benadering de noodzaak wordt onderstreept tot het instellen van overgangsperioden en actieve overheidssteun.
Mijnheer de Voorzitter, geachte afgevaardigden, in haar voorstel tracht de Commissie het beste van beide benaderingen te behouden teneinde een evenwichtige tekst op te stellen, maar ik zou er geen twijfel over willen laten bestaan dat het bevorderen van de ontwikkeling van hernieuwbare energiebronnen thans onze prioritaire doelstelling is.
Kwesties aangaande de markt komen derhalve op het tweede plan.
Zij hebben betrekking op een doelstelling die niet over het hoofd mag worden gezien, maar zij zijn niet de prioritaire doelstelling van het onderhavige initiatief, dat hoofdzakelijk is gericht op de ontwikkeling en de toename van het gebruik van hernieuwbare energiebronnen.
De amendementen 1, 2, 8, 20 en 21 onderstrepen de noodzaak tot een beleid ten gunste van de groene elektriciteit en haar vele voordelen, en deze amendementen kunnen rechtstreeks door de Commissie worden overgenomen.
Hetzelfde geldt voor amendement 3, ofschoon niet voor amendement 7 dat te technisch is voor de tekst van het voorstel.
In de lijn van amendement 5 doet het mij genoegen u mee te delen dat de Commissie, gezien het belang van deze kwestie, de mogelijkheid bestudeert om een nieuwe richtlijn voor te leggen betreffende biobrandstoffen opgewekt uit hernieuwbare energiebronnen, uit biomassa om precies te zijn, uit landbouwproducten. Dit betekent dat een aantal andere problemen waarvoor we ons gesteld zien een stuk eenvoudiger zullen worden.
Als we de doelstellingen van de elektriciteit opgewekt uit hernieuwbare energiebronnen ter sprake brengen, dienen we het in de eerste plaats eens zien te worden over de vraag wat we precies onder hernieuwbare energiebronnen verstaan.
Die vraag is van fundamenteel belang om de grondslagen te leggen van de toekomstige markt, en verschillende sprekers zijn hierop ingegaan.
Dat wil zeggen dat we in grote lijnen de definitie kunnen aanhouden die het Europees Parlement in amendement 27 voorstelt. Als we het echter hebben over het uitbreiden van de toepassing van de biomassa - ook al is de wijze waarop dit wordt voorgesteld misschien wel aanvaardbaar - dan moet gezegd dat dit in geen geval kan gelden voor huisvuil.
Huisvuil kan meestal niet als hernieuwbare energiebron worden beschouwd.
De Commissie kan evenmin instemmen met het voorstel met betrekking tot turf, want turf is ongetwijfeld een fossiele brandstof, die weliswaar in kortere tijd ontstaat maar die toch een fossiele brandstof is.
Zoals ik reeds zei, mag de biomassa evenmin worden misbruikt, zoals in het geval van onvervuild hout, en daarom gaan wij akkoord met amendement 24.
Zoals ik zo-even al heb gezegd, is het inadequaat en in strijd met het beheersbeleid voor vaste afvalstoffen om alle afval zonder enig onderscheid als hernieuwbare energiebron aan te duiden.
De Commissie wijst dat deel van amendement 27 dan ook af, alsook de amendementen 11, 54, 55, 61 en amendement 57, die hierop betrekking hebben.
De Commissie is voorts van mening dat niet alleen de elektriciteit die voor reservedoeleinden wordt gebruikt, maar dat alle elektriciteit opgewekt uit hernieuwbare energiebronnen en die in hybride centrales wordt gebruikt, als groene elektriciteit moet worden aangemerkt.
Amendement 28 kunnen wij dan ook niet overnemen.
In de bijlage van het Commissievoorstel zijn de indicatieve doelstellingen opgenomen met betrekking tot het nationale groene elektriciteitsgebruik, die moeten worden verwezenlijkt om voor het jaar 2010 een totale quota van 22,1% te halen voor de Europese Unie in haar totaliteit, overeenkomstig de doelstellingen vastgelegd in het Witboek van 1997.
In deze context dien ik uw aandacht te vestigen op een tweetal kwesties.
In de eerste plaats het belang van het feit dat de doelstellingen een indicatief karakter hebben.
Geachte afgevaardigden, ik zou eveneens de voorkeur hebben gegeven aan bindende doelstellingen, maar het is zaak realistisch te zijn en ofschoon het mij spijt, kan ik wat dit punt betreft niet akkoord gaan met het voorstel van de geachte afgevaardigden, omdat dit automatisch zou worden afgewezen door de lidstaten.
Het is de eerste keer dat nationale doelstellingen van deze aard aan de orde worden gesteld in een richtlijn.
Geen verplichtingen waaraan moet worden voldaan, maar nationale doelstellingen.
Uiteraard hebben wij deze mogelijkheid bekeken, maar in principe, vanwege het overleg met de andere partij, te weten de Raad, kan ik deze amendementen niet overnemen, ofschoon ik de betreffende standpunten begrijp en er heel veel sympathie voor heb.
Daarom zou ik willen beklemtonen dat artikel 3, lid 4 van essentieel belang is.
Er moet een rapport worden opgesteld over de verwezenlijking van de desbetreffende doelstellingen en de ontwikkeling van hernieuwbare energiebronnen in de verschillende landen. Als uit dat rapport blijkt dat een bepaald land nalaat deze doelstellingen te vervullen, dan zullen het Parlement en de Raad voorstellen worden voorgelegd om die situatie te corrigeren.
Natuurlijk zullen dat doelstellingen zijn die bindend zijn voor de staat in kwestie, zodat hij ze verwezenlijkt, zodat hij langs die weg de doelstellingen verwezenlijkt, die doelstellingen zijn en geen verplichtingen.
De onderneming waaraan we ons wagen met deze richtlijn dient te zijn gestoeld op transparante maatregelen die het vertrouwen versterken, maar zij zal waarschijnlijk nooit van de grond komen als de tekst van de richtlijn bindende doelstellingen bevat.
Een aantal staten wil niet eens akkoord gaan met de indicatieve doelstellingen, laat staan met bindende doelstellingen.
Wat de berekening betreft: onze berekening van 22,1% in plaats van de 23,5% die in 1997 was vastgesteld, berust op argumenten die betrekking hebben op de geloofwaardigheid.
De hier verstrekte cijfers zijn niet uit de lucht gegrepen maar berusten op door ons onderkende concrete feiten.
Daarom kunnen wij niet akkoord gaan met de amendementen waarin wordt gepleit voor juridisch bindende doelstellingen - zoals de oprichting van dat comité of de doelstelling van 23,5% - en derhalve verwerpen wij op dit moment de amendementen 6, 9, 12, 25, 30, 31, 32, 33, 34, 35, 50, 51, 52, 67 en 68.
Betreffende de steunregelingen moet gezegd dat dit de tweede groep amendementen is ten aanzien waarvan de Commissie het voorbarig achtte een geharmoniseerde steunregeling voor te stellen. Zij heeft echter wel verklaard zonodig een voorstel van deze aard voor te leggen, zij het aan de hand van bepaalde principes.
Zij is van oordeel dat vele van de door het Parlement ingediende amendementen de pragmatische benadering van de Commissie versterken, waarop zij tegelijkertijd een verhelderende toelichting, een verbetering en een aanvulling vormen.
Daarom ondersteunen wij de amendementen 36 en 56 alsook een aantal aspecten van de amendementen 4, 15 en 62 die betrekking hebben op het idee van het internaliseren van de externe kosten en het compenseren van de ongedekte externe kosten ten gunste van de hernieuwbare energiebronnen.
Geachte afgevaardigden, wij kunnen echter niet instemmen met die delen waarin vooruit wordt gelopen op de toepassing van regels inzake overheidssteun.
Evenmin kunnen wij dat deel van amendement 37 overnemen waarin wordt geëist dat de toekomstige geharmoniseerde steunregeling inspeelt op de noodzaak om de externe kosten te internaliseren, daar dit immers alleen zou kunnen worden gerealiseerd door middel van belastingharmonisatie, waarmee het toepassingsgebied van het toekomstige voorstel terzake zou worden overschreden.
Anderzijds kunnen wij wel instemmen met de amendementen 10 en 59, waarin gepreciseerd wordt dat investeringssteun voor grote waterkrachtcentrales uitsluitend wordt verstrekt indien deze bedrijven bijdragen aan de verbetering van het milieu.
In geen enkel ander geval kan steun aan grote waterkrachtcentrales in de steunregelingen voor groene elektriciteit worden opgenomen.
De grote waterkrachtcentrales zijn in principe winstgevend genoeg en hebben bijzonder hoge milieukosten.
Amendement 53 zou betekenen dat alle hernieuwbare energiebronnen die concurrerend zijn, van subsidies en overige voordelen werden uitgesloten, reden waarom de Commissie dit amendement in zijn huidige formulering niet kan overnemen.
Wat betreft de beginselen waarop de toekomstige geharmoniseerde steunregeling moet worden gebaseerd, kan de Commissie instemmen met die delen van de amendementen 37 en 38 waarin wordt gesteld dat deze regeling rekening dient te houden met de ecologische doelstellingen van het Verdrag, met de ervaring die reeds is opgedaan met andere, doeltreffend gebleken steunregelingen, alsook met de geografische omstandigheden.
De Commissie kan daarentegen niet akkoord gaan met die delen van de amendementen 37, 38 en ook 39 waarin vooruit wordt gelopen op de in te stellen regeling, of waarin wordt geëist dat de markt van de biomassa geen geweld wordt aangedaan.
Om dezelfde reden verwerpen wij amendement 23.
De Commissie stemt in met de noodzaak tot instelling van de huidige steunregelingen voor de overgangsstelsels, zoals reeds is overwogen in artikel 4, sub d) van haar voorstel.
Hierbij is zij er echter bijzonder alert op dat de gebruikte termen haar initiatiefrecht onverlet laten, en dat deze in overeenstemming zijn met de Europese elektriciteitsmarkt.
De Commissie stemt in met bepaalde gedeelten van de gecombineerde amendementen 17 en 18, voor zover die overgangsperiode van tien jaar betrekking heeft op het behoud van het vertrouwen van de investeerders en niet op de voortzetting van de steunregelingen als zodanig.
Geachte afgevaardigden, het is inderdaad zaak een klimaat van vertrouwen te creëren.
Zoals een der afgevaardigden zojuist heeft opgemerkt, is windenergie al bijna concurrerend, maar het is zaak dat we de ontwikkeling van hernieuwbare energiebronnen daadwerkelijk blijven ondersteunen.
Een andere afgevaardigde heeft erop gewezen dat die steun zal leiden tot een grotere vraag, tot een grotere technologische ontwikkeling, en derhalve tot een groter concurrentievermogen. Dat is waarop we vertrouwen.
Vanaf dat punt, te zijner tijd, zullen de marktaspecten geleidelijk aan moeten worden geïntegreerd, en - zoals gezegd - is dat de tweede stap. De eerste vereiste is immers dat we over voldoende hernieuwbare energiebronnen beschikken.
Om bovengenoemde redenen verwerpt de Commissie echter de amendementen 13, 32, 40, 41, 63 en 64.
Wat betreft de amendementen met betrekking tot de marktkrachten, de concurrentie, kan de Commissie akkoord gaan met de desbetreffende delen van de amendementen 17 en 18 en met amendement 22, waarin de noodzaak wordt onderstreept om een ecologische elektriciteitsmarkt in het leven te roepen. De Commissie verwerpt daarentegen amendement 19, waarin harmonisatie van de nationale steunregelingen wordt geëist.
We dienen over een ruime definitie van het begrip steunregeling te beschikken, en daarom kunnen wij de amendementen 16 en 19 niet overnemen.
Aangaande de technische maatregelen en de garantie van herkomst van de ecologische elektriciteit, kunnen wij helaas niet akkoord gaan met de amendementen die erop gericht zijn deze waarborg toe te kennen aan alle soorten elektriciteit of aan elektriciteit afkomstig uit derde landen, daar dit immers zou vallen buiten het toepassingsgebied van het voorstel.
Verworpen worden de amendementen 14, 42, 43 en 44 en amendement 58, waarin wordt beoogd regels in te stellen voor de grensoverschrijdende handel in elektriciteitscertificaten; wij vinden dat voorbarig in deze fase en we kunnen hiermee thans niet instemmen.
Evenmin kunnen wij amendement 45 aanvaarden dat het voorstel zou afzwakken, omdat het de lidstaten verplicht tot herziening van het regelgevend kader. Ook amendement 46 wijzen wij af.
Hetzelfde geldt voor de amendementen 26, 47 en 60 alsook 65, die bindende regels willen instellen voor de spreiding van de aansluitkosten en overige kosten van het elektriciteitsnet op Europese schaal.
Wat betreft de amendementen 48, 49 en 66 kan de Commissie akkoord gaan met het voorstel dat te zijner tijd de nationale doelstellingen inzake groene elektriciteit worden vastgesteld voor de periode 2010-2020, maar zij wijst die delen van de amendementen af waarin vooruit wordt gelopen op de toepassing van de regels van het mededingingsrecht op het gebied van overheidssteun.
Geachte afgevaardigden, het spijt mij dat mijn betoog is uitgelopen maar ik ben van mening dat dit debat die aandacht meer dan waard is.
Ik zou de rapporteur, mevrouw Rothe, nogmaals geluk willen wensen, en ik zou alle geachte afgevaardigden geluk willen wensen met hun werk, waarbij ik zou willen aandringen op de absolute noodzaak om nu definitief een doorslaggevende impuls te geven aan het gebruik van hernieuwbare energiebronnen in de Europese Unie.
Het debat is gesloten.
De stemming vindt morgen om 12.00 uur plaats.
Rol van vrouwen in de vreedzame conflictregeling
Aan de orde is het verslag (A5-0308/2000) van mevrouw Theorin, namens de Commissie rechten van de vrouw en gelijke kansen, over de rol van vrouwen in de vreedzame conflictregeling (2000/2025(INI)).
Mijnheer de Voorzitter, sinds het einde van de koude oorlog heeft het slagveld zich verplaatst naar de dorpen, straten en huizen.
Conflicten ontstaan eerder in dan tussen de landen.
Oorlog en conflicten zijn altijd mannenzaken geweest, maar de meeste slachtoffers, 90%, vallen onder de burgers.
Vrouwen en meisjes worden blootgesteld aan bepaalde vormen van geweld.
Ze worden verkracht, ontvoerd en als seksslavinnen gebruikt.
De oorlogsweduwen moeten zonder hulp hun kinderen opvoeden en ouderen verzorgen.
Toch nemen vrouwen geen deel aan de vredesonderhandelingen en hun behoeften en prioriteiten worden genegeerd.
In de commissie voor de wederopbouw van Tadzjikistan, waar 25.000 weduwen wonen, was slechts 1 op de 26 afgevaardigden vrouw.
Bij de eerste vredesonderhandelingen om een einde te maken aan het conflict in Burundi waren 2 op de 126 deelnemers vrouw.
Er nam geen enkele Bosnische vrouw deel aan de vredesonderhandelingen die een punt zetten achter de oorlog in Bosnië, terwijl de hele wereld op de hoogte was van de systematische verkrachtingen van vrouwen en de verantwoordelijkheid die ze moesten nemen om de samenleving weer op te bouwen.
Bij de onderhandelingen die voorafgingen aan de bombardementen van de NAVO op Kosovo vier jaar later zat slechts één vrouw in de delegatie.
Bij de totstandkoming van het stabiliteitspact voor de wederopbouw van Zuid-Oost-Europa werden vrouwen überhaupt niet genoemd, ondanks hun unieke ervaring met het versterken van vrede vanaf de basis.
Nog minder waren ze vertegenwoordigd in het comité dat verantwoordelijk was voor de wederopbouw.
Je kunt een huis alleen op een stevig fundament bouwen!
Als we 50% van de bevolking buitensluiten, krijgen we geen duurzame vrede.
Vrouwen moeten volledig deelnemen aan alle vredesonderhandelingen, wederopbouwwerkzaamheden en vredesmissies.
Terwijl formele vredesprocessen bijna uitsluitend een mannendomein zijn, laten internationale ervaringen en verklaringen zien hoe belangrijk de deelname van vrouwen is bij conflictoplossing en de versterking van de vrede.
In de enkele gevallen waarin burgers en vrouwen hebben deelgenomen aan formele vredesonderhandelingen, heeft dat succes opgeleverd, zoals in Zuid-Afrika, Guatemala en Cambodja.
Dit blijkt ook uit een reeks VN-documenten, zoals uit de resolutie over vrouwen, vrede en veiligheid die de Veiligheidsraad twee weken geleden heeft aangenomen.
De burgerbevolking, vluchtelingen en asielzoekers moeten beschermd worden, er moet een einde komen aan de straffeloosheid voor verkrachtingen in oorlogstijd en de actieve deelname van vrouwen aan conflictoplossing en versterking van de vrede op alle niveaus moet gestimuleerd worden.
Hierover gaat mijn verslag, dat een brede steun in de Commissie rechten van de vrouw en gelijke kansen heeft gekregen. Om de PPE-DE-Fractie in staat te stellen voor de resolutie te stemmen, ben ik akkoord gegaan met compromisamendement 19 met betrekking tot paragraaf 12, waar zowel de PSE-Fractie als de PPE-DE-Fractie achter staan.
Ik stel een aanvulling voor op het Vierde Protocol van Genève, zodat verkrachting, gedwongen bevruchting en seksuele slavernij net zo als oorlogsmisdaden worden aangemerkt als terrorisme en foltering.
Ik roep de lidstaten op om het Verdrag van Rome inzake een permanent Internationaal Strafhof te ratificeren.
Een dergelijk Hof is nodig om de trend te doorbreken van het systematisch gebruiken van verkrachting als oorlogsstrategie.
Verder dient de hele vredesmacht, mannen zowel als vrouwen, geïnstrueerd te worden over de gelijkheid tussen mannen en vrouwen.
Dat geldt met name voor de vredestroepen.
Het doel moet minstens 40% vrouwen in alle vredes- en wederopbouwwerkzaamheden zijn.
Lokale deelname aan vredes- en verzoeningsprocessen is belangrijk.
Daarom roep ik de lidstaten en de Commissie op om afzonderlijke organisaties voor conflictpreventie en vredeswerk op technisch, financieel en politiek gebied te steunen.
Hoewel het aandeel vrouwen beperkt is, wijzen studies uit dat de deelname van vrouwen aan VN-vredestroepen de relatie met de plaatselijke bevolking en de algemene moraal verbetert.
De aanwezigheid van mannen in vredesmachten leidt daarentegen tot een toename van seksueel geweld en prostitutie rond de legerkampen.
VN-soldaten, ook uit de EU-landen, zijn teruggestuurd na beschuldigingen van seksueel geweld in Somalië en Mozambique.
Vrede is een veel te zware last voor slechts één instantie, één regering of één sekse.
Duurzame vrede komt niet tot stand als men de halve mensheid negeert.
Vrede kan alleen bereikt worden als vrouwen volledig deelnemen aan het vredesproces.
Mijnheer de Voorzitter, mevrouw de commissaris, geachte dames en heren, ik wil mevrouw Theorin, de rapporteur, bedanken omdat zij dit thema, 'de rol van vrouwen in de vreedzame conflictregeling', in een initiatiefverslag van het Europees Parlement heeft behandeld.
Vrouwen worden vaak zwaar getroffen door oorlogen en oorlogssituaties omdat zij verantwoordelijk zijn voor hun gezin, voor kinderen en bejaarden, maar ook omdat zij vaak bij afwezigheid van hun mannen en vaders die verantwoordelijkheid alleen moeten dragen en dus ook alleen voor het overleven van het gezin moeten zorgen.
Hun situatie is echter ook zo moeilijk omdat vrouwen nog altijd moeten vechten voor erkenning en voor deelname op gelijk niveau.
Beslissingen over het uitvoeren en organiseren van hulpacties vallen onder de verantwoordelijkheid van crisisstaven en die tonen weinig belangstelling en respect voor de kennis van zaken en de vakkundigheid van vrouwen.
Terwijl het toch zo voor de hand ligt om in zulke moeilijke situaties juist diegenen in te zetten die ter plaatse, zogezegd aan het thuisfront, de verantwoordelijkheid hebben en om bij conflictregeling gebruik te maken van hun ervaring.
Maar omdat dit helaas niet vanzelfsprekend is, wordt in dit verslag heel concreet geëist dat vrouwen betrokken worden bij de verschillende organen, dat zij mee moeten werken.
Het verslag hekelt het feit dat er in conflictsituaties altijd weer geweld en ook gruwelijk seksueel geweld wordt gebruikt.
Dit moet worden voorkomen, bijvoorbeeld door vrouwen in vluchtelingenkampen bijzondere bescherming te bieden door de kampen op een bepaalde manier in te delen.
Vrouwen die het slachtoffer zijn geweest van geweld moeten worden geholpen.
Op dat punt zijn wij het eens.
Maar dit aspect van geweld tegen vrouwen bij conflicten valt eigenlijk buiten het onderwerp van dit verslag. Het is een zo actueel en belangrijk vraagstuk, dat er eigenlijk een apart verslag aan gewijd zou moeten worden.
Het verslag-Theorin gaat zich wat dit aangaat te buiten aan details en herhalingen. Wij als PPE-DE-Fractie verzoeken daarom dit onderdeel in de vorm van een officieel document te behandelen.
Wij moeten er ook voor zorgen dat de eisen binnen een kader vallen dat ook daadwerkelijk kan worden vervuld.
Zo hoop ik dat het gevonden compromis - mevrouw Theorin heeft daar in verband met paragraaf 12 al op gewezen - ook de steun van de plenaire vergadering krijgt.
Daar waar beslissingen onder de bevoegdheid van de lidstaten vallen, kunnen wij als Europees Parlement wijzigingen en gewenste verbeteringen naar voren brengen.
Opleggen kunnen wij ze echter niet.
De lidstaten moeten op eigen verantwoordelijkheid beslissingen nemen, ook voor vrouwen in vluchtelingenkampen.
Het moge duidelijk zijn dat dit een zeer gedurfd verslag is. De PPE-DE-fractie heeft het zichzelf niet gemakkelijk gemaakt bij het indienen van de desbetreffende amendementen en ik vraag de geachte collega's om hun steun, ook voor het door de rapporteur ingediende compromisamendement op paragraaf 12.
Als wij internationaal gehoor willen vinden, dan moeten wij deze dingen langs diplomatieke weg en met de nodige sensitiviteit ter sprake brengen en stimuleren.
Mijnheer de Voorzitter, de kwestie vrouwen in relatie tot de problematiek van oorlog en vrede heeft tot vrij recent in internationale gremia slechts marginale aandacht gekregen.
Veelal werd dit onderwerp misbruikt als politiek gelegenheidsargument tussen strijdende partijen.
Op de achtereenvolgende gehouden wereldconferenties van de VN sinds 1975 was dit ook duidelijk het geval met name met het conflict in het Midden-Oosten.
Doordat de kwestie van vrouwen en vrede zelf weinig politiek gewicht had, konden ook utopische stromingen het debat domineren.
Sinds de Wereldvrouwenconferentie van Peking 1995 is dit aanzienlijk veranderd.
Daar is de eerste aanzet tot een volwassen behandeling van dit thema gegeven.
In de jaren erna is er met name in en rond de VN en haar aanverwante organisaties veel in gang gezet.
Het werd dus tijd dat daar ook in EU-verband vorm aan werd gegeven en zoals wel meer bij kwesties van vrouwenrechten komt men in Europa wat achteraan hinken.
De weerzin die sommige mannen in dit Huis tegen een serieuze behandeling van dit onderwerp tentoon hebben gespreid, is een teken aan de wand.
Kennelijk willen zij hun machtspositie in zaken van buitenlands beleid en defensie voor zichzelf houden en vinden zij dat vrouwenbelangen wel door mannen kunnen worden behartigd.
Collega Theorin verdient hulde voor de vasthoudendheid waarmee zij dat onderwerp tegen de verdrukkingen heeft vastgehouden.
Op 31 oktober heeft de Veiligheidsraad na een tweedaags debat een resolutie getiteld "Women, peace and security" aangenomen.
Mevrouw Theorin vermeldde dat reeds.
Een resolutie die qua strekking in grote lijnen lijkt op wat thans voor ons ligt.
Ook dat is een aanwijzing voor het belang van de zaak.
Tenslotte, mijnheer de Voorzitter, wil ik mijn teleurstelling uitspreken over de voor mij schimmige manoeuvres die hebben geleid tot het afzwakken van paragraaf 12 betreffende de rechten en de vrije keuze van vrouwen die het slachtoffer waren van verkrachting en oorlogsituaties.
Voor mij valt er over deze rechten niet te marchanderen.
Politiek gesproken kan ik het onderhavige amendement 19 eerder interpreteren als een tactische nederlaag, of een tactische terugtocht, dan als een inhoudelijk compromis en dat zou eigenlijk de vrouwenzaak onwaardig moeten zijn.
Mijnheer de Voorzitter, net als de andere sprekers wil ook ik de rapporteur feliciteren met het uitgebreide en goede verslag. Het bevat een aantal voorstellen die als inspiratiebron zouden moeten dienen voor iedereen die ergens ter wereld aan besluitvorming doet.
Het probleem met een dergelijk verslag is echter dat het de vele voorstellen geen prioriteiten toekent.
Ik geef toe dat dit ook niet de bedoeling was.
Het risico dat wij na de stemming gewoon verdergaan met het volgende thema, is dan ook heel groot.
Ik stel voor dat wij de volgende stap voorrang verlenen en dat wij beginnen na te denken wat wij effectief kunnen doen om dit voorstel te concretiseren, vooral in het kader van de civiele en militaire paraatheid die de EU de laatste maanden voorbereidt.
Ik verzoek de Raad, de heer Solana en de Commissie, meer bepaald commissaris Patten, de vele ideeën in het verslag te overwegen en als inspiratie te gebruiken voor de werkzaamheden die nu aan de gang zijn, maar waarover wij concreet bitter weinig weten.
Het is een goede gelegenheid om in de praktijk te toetsen wat de begrippen gelijke behandeling, mainstreaming, emancipatie van de vrouw enzovoort eigenlijk betekenen.
Laat ons beginnen met enkele concrete initiatieven.
Daarna moeten de Raad en de Commissie in het Parlement komen vertellen wat er mogelijk is.
Er zijn enkele voor de hand liggende dingen, bijvoorbeeld de opleiding van politie of militairen, het inzicht dat verkrachting een vergrijp is dat wij niet kunnen aanvaarden, evenmin als foltering.
Men zou opleiding kunnen geven voor een grotere betrokkenheid van NGO's, de opbouw van faciliteiten voor personen in crisissituaties enzovoort.
Daarna zouden over deze onderwerpen hoorzittingen, seminars en dergelijke georganiseerd kunnen worden.
Dit zou het hele proces en de totstandbrenging van deze preventieve acties doorzichtig maken.
Indien dit het resultaat zou zijn van onze bedoeling de rol van vrouwen te versterken, dan zal de EU op dit gebied misschien totaal onverwacht een menselijk gezicht hebben gekregen.
Mijnheer de Voorzitter, ik wil allereerst opmerken dat ik groot belang hecht aan dit verslag, dat zonder meer voortreffelijk is.
Maar nu moeten wij tot de praktijk overgaan. Ik wil dan ook graag iets zeggen over twee actuele kwesties.
Vanuit het perspectief van de hoofdrolspeelsters - vrouwen zijn immers de hoofdrolspeelsters in het verhaal - moeten vrouwen voortaan een rol spelen in het vredesproces.
Ik sluit mij dus aan bij de delegatie van tien afgevaardigden die naar het Midden-Oosten is afgereisd - twee weken geleden, mevrouw Morgantini kan u er meer over vertellen - om te bewerkstelligen dat vrouwen niet alleen deelnemen aan het vredesproces, maar ook dat er een Europees beleid komt en dat wij, vrouwen, een Europees beleid steunen dat is gericht op vrede in het Midden-Oosten.
Wij moeten ons dus pragmatisch opstellen.
Het tweede punt betreft niet de rol van vrouwen bij het vredesproces, maar de rol van vrouwen als oorlogsslachtoffer.
Over twee weken wordt door niet-gouvernementele organisaties in Tokio een tribunaal georganiseerd.
Aldus zal in december 2000 - en ik verzoek het Parlement dit te steunen - dit proeftribunaal worden gehouden om aan de kaak te stellen wat de 'troostmeisjes' tijdens de Tweede Wereldoorlog hebben doorgemaakt.
Dit is van groot belang, aangezien het hierbij gaat om een baanbrekend tribunaal dat voor het eerst misdaden tegen de menselijkheid behandelt die gericht zijn tegen vrouwen.
Deze troostmeisjes - voor het merendeel Koreaanse vrouwen - zijn tijdens de Tweede Wereldoorlog verkracht, misleid en tot seksslaaf gemaakt door Japan, dat deze misdaad niet wil erkennen.
Deze vrouwen werden gevangen gehouden.
In het vervolg wordt er op dit tribunaal een film met getuigenissen vertoond.
Mevrouw Theorin, ik zou graag zien dat we namens de Commissie rechten van de vrouw het initiatief zouden nemen, deze actie te steunen met het oog op erkenning en genoegdoening van deze tegen vrouwen gerichte misdaad tegen de menselijkheid.
Mijnheer de Voorzitter, mevrouw de commissaris, het is noodzakelijk dat vrouwen een rol spelen in de vreedzame regeling van conflicten, omdat deze helaas van grote invloed zijn op hun leven en omdat vrouwen gewoonlijk niet actief aan die conflicten deelnemen.
De meeste vluchtelingen zijn vrouwen en kinderen.
In het geval van gewapende conflicten worden vrouwen vaak dubbel getroffen, daar zij zijn blootgesteld aan verkrachtingen en aan andere vormen van seksueel misbruik die in sommige gevallen als oorlogswapen zijn gebruikt.
De problemen waarvoor de vrouwen in kwestie komen te staan worden nog verergerd doordat zij nadien worden verstoten door de gemeenschap waaruit zij afkomstig zijn.
Gebleken is evenwel dat vrouwen een bijzonder positieve rol kunnen spelen in de vreedzame regeling van conflicten en in de organisatie in vluchtelingenkampen.
Wij zijn het ermee eens dat verkrachtingen, gedwongen bevruchting, gedwongen sterilisaties en alle andere vormen van seksueel geweld worden erkend als misdrijven tegen de mensheid. De wetteksten moeten dan ook worden aangepast om vrouwen op doelmatige wijze te beschermen.
Voorts dienen er financiële middelen beschikbaar te worden gesteld om vrouwen te helpen die het slachtoffer zijn geworden van dergelijke wanpraktijken.
Als de vrouw een rol werd toebedeeld in de vreedzame regeling van conflicten en bij initiatieven voor de wederopbouw, zou dit de verwezenlijking van dergelijke doelstellingen een stuk vergemakkelijken.
Het zou tevens de algemene emancipatie van mannen ten goede komen.
Het onderhavige verslag, dat wij vanwege de inhoudelijke kant van deze materie van belang achten, vervalt niettemin teveel in herhalingen en bevat een aantal punten die ons niet aanstaan. Wij erkennen echter dat het om een reëel probleem gaat dat moet worden opgelost, en daarom zal onze fractie dit verslag steunen.
Mijnheer de Voorzitter, mevrouw de commissaris, 90% van de oorlogsslachtoffers en 4/5 van de vluchtelingen over de hele wereld is afkomstig uit de niet-oorlogvoerende bevolking, in het bijzonder vrouwen en kinderen.
Als het echter gaat om de participatie van vrouwen in besluitvormingsprocessen rond de preventie en oplossing van gewapende conflicten en als het gaat om vredesinitiatieven, zien we dat hun aandeel minimaal is.
Er moet een eind aan deze situatie komen, omdat er in veel gevallen geen rekening wordt gehouden met de rechten, prioriteiten en belangen van vrouwen in vredesonderhandelingen. Bovendien blijkt dat de weinige vrouwen die aan de besluitvorming op dit gebied hebben deelgenomen, een heel goed voorbeeld vormen.
Ik noem slechts twee voorbeelden om dit te illustreren: Mary Roberts, vooraanstaand persoon in de humanitaire hulpverlening van de Verenigde Naties, Zij heeft haar taak met enorm veel moed en daadkracht vervuld door onveilige oorden te bezoeken, door ontoelaatbare situaties aan de kaak te stellen, door pressie uit te oefenen op landen en internationale organisaties om zich niet in een medeplichtig stilzwijgen te hullen, maar de nodige maatregelen te treffen.
Een ander voorbeeld komt uit Portugal, waar de diplomatieke dienst pas sinds de "Revolutie van april 1974" toegankelijk is voor vrouwen. Met Ana Gomes, onze ambassadrice in Indonesië, heeft Portugal onlangs in de zaak Oost-Timor aan de hele wereld, en aan het Europees Parlement in het bijzonder, laten zien welke rol een vrouw kan spelen ten overstaan van de problemen en het lijden van een volk dat al 25 jaar lang een vrijheidsstrijd voert.
Het is hoog tijd dat vrouwen een aandeel krijgen in het oplossen van dit soort problemen.
Dit dient op een doordachte en daadkrachtige wijze te gebeuren, opdat in de toekomst de politieke verantwoordelijken zullen beseffen dat oorlog iedereen aangaat, en niet alleen mannen. Vrouwen zijn immers degenen die het meest te lijden hebben en juist daarom moeten zij vertegenwoordigd zijn in alle instanties die bij gewapende conflicten betrokken zijn.
Dit vooral om conflictsituaties te voorkomen en zo mogelijk te verhinderen dat er oorlog uitbreekt. Maar in ieder geval om dergelijke situaties te beperken en om aan de onschuldige slachtoffers die het meest getroffen worden, vrouwen en kinderen, hun waardigheid terug te geven.
Dit zijn enkele redenen waarom we voor dit zeer belangrijke verslag zullen stemmen.
Mijnheer de Voorzitter, ik bedank mevrouw Theorin voor haar buitengewone verslag en voor haar voorstellen.
Ik ben als feministe en pacifiste samen met andere vrouwen actief in het aanknopen van betrekkingen en het bouwen van vredesbruggen in conflictgebieden. In het verslag heb ik de waardevolle ervaringen teruggevonden die vrouwen de laatste jaren bij vredesoperaties hebben opgedaan.
Vrede is niet alleen maar afwezigheid van oorlog, maar ook erkenning van economische en sociale rechtvaardigheid.
Het is waar dat wij vrouwen in de oorlogsgebieden het zwaarst getroffen worden, maar we zijn niet alleen slachtoffers, we zijn ook draagsters van alternatieven voor oorlog en geweld en initiatiefneemsters van verandering.
Het internationale netwerk van de "Vrouwen in het zwart" tegen oorlog en geweld is daarvan een voorbeeld. In Israël protesteren deze vrouwen al twaalf jaar tegen de militaire bezetting van Palestina, ze voeren een dialoog met de Palestijnse vrouwen en stellen zich solidair met hen op.
Wij vrouwelijke Parlementsleden hebben dat kunnen zien toen we in deze tragische dagen ter plekke waren.
En tijdens de oorlog in het voormalige Joegoslavië hebben de "Vrouwen in het zwart" uit Belgrado banden aangeknoopt met de Kroatische en Bosnische vrouwen.
En in verschillende landen zijn we de grenzen overgegaan, verenigd in de afwijzing van de nationale beperkingen.
Dit werk en deze kennis van de vrouwen, de diplomatie aan de basis, die een alternatief voor de diplomatie van de landen kan zijn, mogen niet langer worden genegeerd. Ze moeten doordringen op de plaatsen waar de beslissingen worden genomen en op alle diplomatieke niveaus.
Daarom is het fundamenteel dat vrouwen aanwezig zijn bij onderhandelingen, preventie, beheer...
(Spreekster wordt door de Voorzitter onderbroken)
Voorzitter, er is al veel gezegd en ik ga niet in herhaling vallen.
Ik zou mevrouw Theorin proficiat willen wensen, omdat zij op het Europese niveau een probleem heeft aangekaart dat wij zelden besproken hebben.
Beluister ik de verschillende opmerkingen dan denk ik dat degenen die zeggen dat het goed zou zijn als wij onze prioriteiten eens bekijken en dus het aantal punten dat wij willen realiseren ook iets beperken, gelijk hebben.
Er staat zeer veel in het verslag en niet alles zal dadelijk gedaan kunnen worden.
Ik geef voor wat mij zelf betreft een paar prioriteiten.
Het eerste is dat wij alle lidstaten ertoe moeten aanzetten het Verdrag van Rome te ratificeren.
Bijzonder weinig lidstaten hebben dit tot nu toe gedaan. Men zegt mij dat het er twee of drie zijn.
Dus als wij dit al zouden kunnen doen dan was dat een eerste stap.
In dit Verdrag wordt erkend dat verkrachting tijdens oorlogen en alle gevolgen ervan gezien moeten worden als een oorlogsmisdaad.
Dat klinkt vandaag wellicht normaal maar het was tot voor zeer kort absoluut niet normaal en niet vanzelfsprekend.
Een tweede punt. Er is op 31 oktober in de Veiligheidsraad een resolutie goedgekeurd, resolutie 1325, die "calls for broad participation of women in peacebuilding and post-conflict reconstruction".
Dus dat was in de Veiligheidsraad van de Verenigde Naties.
Ik denk dat het goed zou zijn, aangezien het daar goedgekeurd is, dat ook de Europese Unie eens zou nagaan welke punten daar gevraagd werden, want zij zijn aanvaard in de VN, en zij moeten dus ook op Europees vlak aanvaard kunnen worden.
Er worden een achttiental punten gevraagd en dat zijn er heel wat.
Nogmaals proficiat en laten wij hopen dat er iets van komt.
Mijnheer de Voorzitter, mevrouw de commissaris, ik wil allereerst mevrouw Theorin van harte gelukwensen met het feit dat zij het initiatief heeft genomen tot de opstelling van dit uitstekende verslag over een dermate belangrijk, maar ook zeer actueel thema. Hierin stellen wij namelijk de vraag hoe met een daadwerkelijke deelneming van vrouwen aan de onderhandelingen over conflictbeslechting de wereld kan worden veranderd en de nu nog heersende cultuur van confrontatie en geweldpleging kan worden omgezet in een cultuur van vrede, dialoog en democratische conflictbeslechting.
Een dergelijke verandering is wel degelijk mogelijk, niet alleen omdat vrouwen door de geschiedenis heen altijd al verbonden zijn geweest met geweldloosheid, maar ook omdat vrouwen oorlog en conflicten anders ervaren dan mannen. Heel het leven van de vrouw staat immers in het teken van de bescherming van het leven, van dialoog, verzoening en onderhandeling.
Deze pacifistische waarden van de vrouw kunnen een alternatief zijn; zij kunnen de fundamenten zijn voor een nieuwe beschaving, voor een beschaving van vrede en dialoog, op welk niveau dan ook, en van uitbanning van oorlog en geweld als instrumenten voor conflictregeling.
Ik ben ervan overtuigd dat als de vrouwen, de Palestijnse en Israëlische vrouwen, een stem in het kapittel hadden gehad en betrokken waren geweest bij het vredesproces, er hoogst waarschijnlijk allang een billijke en duurzame oplossing was gevonden voor het Palestijns vraagstuk en wij nu niet opnieuw een crisis hadden gehad. Deze crisis is het gevolg van niet minder dan zeven jaar mislukte onderhandelingen.
Ik heb ook samen met anderen een bezoek gebracht aan Irak.
Met dat bezoek wilden wij op tastbare wijze uiting geven aan ons verzet tegen het embargo. Ik kan u verzekeren dat vrouwen nooit en te nimmer willekeurige politieke en militaire doelstellingen boven mensenlevens zouden plaatsen en nooit en te nimmer 6000 onschuldige kinderen per maand zouden opofferen op het altaar van willekeurige politieke, economische of strategische belangen in dit gebied.
Daarom moet in de toekomst bij de opstelling van de beleidsvormen van de Europese Unie ook rekening worden gehouden met deze dimensie.
Voorzitter, commissaris, collega's, ik wil me in de eerste plaats aansluiten bij de vele tussenkomsten en felicitaties van andere collega's, maar in het bijzonder ook bij de woorden van Joke Swiebel in verband met het verslag van Maj Britt Theorin over de rol van vrouwen in de vreedzame conflictregeling.
Het is een verhelderend verslag opgebouwd met veel expertise, gedurfd en eerlijk hetgeen op sommigen zelfs shockerend zal overkomen, maar waarin wel de waarheid gezegd wordt.
Daarom steun ik het bijna oorspronkelijke volledige verslag en vinden wij dat de meeste amendementen van onze collega's afzwakkend en soms zelfs ronduit hypocriet zijn.
Collega Theorin heeft een strijdbaar verslag geschreven en wij hopen dat de hulp aan centra voor adoptie niet geschrapt wordt, amendement 19 c.
De Groenen gaan niet akkoord met de compromistekst die onze collega's gemaakt hebben in verband met amendement 19.
Proficiat mevrouw Theorin voor uw durf en uw vastberadenheid.
Mijnheer de Voorzitter, het verslag van mevrouw Theorin gaat wat mij betreft een heel eind in de eis van sociale gelijkstelling van vrouwen.
Met een exacte woordkeuze worden schendingen van de waardigheid van vrouwen aangeklaagd en worden consequenties geëist in de zin van veranderingen.
In het verslag wordt de sociale uitsluiting van vrouwen niet alleen als een op zichzelf staand probleem beschouwd, maar terecht wordt ook benadrukt dat bescherming tegen criminaliteit en persoonlijke veiligheid niet meer alleen binnen de grenzen van een land kunnen worden gegarandeerd.
Daarom steun ik de eisen uit dit verslag die stellen dat vrouwen recht moeten krijgen op diplomatieke invloed.
Ik steun het initiatief in dit verslag evenals de hierin genoemde vaststelling dat seksueel misbruikte vrouwen bescherming van de Gemeenschap nodig hebben en dat de daders niet meer vrijuit mogen gaan.
Vrouwen en mannen zijn verschillend, ieder mens is anders.
Voor echt gelijke kansen is een andere behandeling vereist. Welke dat is, dat maken de mensen altijd nog zelf uit.
Mijnheer de Voorzitter, het verslag van mevrouw Theorin bevat allerlei bizarre en eigenaardige onderdelen. Ik moet zeggen dat we het idee van legers als een soort sociale dienst met politieke correctheid als leidend beginsel beter kunnen vermijden.
Ik wil kort één paragraaf van de ontwerpresolutie bespreken, namelijk paragraaf 3. Daarin wordt het gebruik van zogenoemde kindsoldaten veroordeeld.
Helaas worden de termen niet gedefinieerd en wordt er geen onderscheid gemaakt.
We veroordelen allemaal de wrede ontvoering van kinderen, sommigen nog geen tien jaar oud, in het bijzonder in bepaalde Afrikaanse landen zoals Sierra Leone of Oeganda, waarna ze worden opgeleid tot moordenaars en deelnemen aan barbaarse praktijken als mutilatie en verminking.
Dat zijn geen militairen en ze moeten worden onderscheiden van jonge mensen in onze eigen legers.
Het probleem is dat sommige belangengroepen de discussies over kindsoldaten aangrijpen om gerenommeerde instellingen als het Britse leger te bekritiseren. Dat is onlangs gebeurd.
In principe proberen we te voorkomen dat jonge mensen naar oorlogsgebieden worden gestuurd. Soms gebeurt dat, maar dan dienen ze met trots en in gedisciplineerde eenheden.
We moeten voorkomen dat zulk eervol werk, dat aangemoedigd zou moeten worden, wordt verward met de barbaarse praktijken die de opsteller van dit verslag ongetwijfeld op het oog heeft.
Mijnheer de Voorzitter, ik wens mevrouw Theorin geluk met dit uitstekende verslag, en ik vind dat wij als vrouwen ons hiermee buitengewoon gelukkig mogen prijzen omdat wij direct of indirect baat zullen hebben bij de waardevolle en vernieuwende voorstellen en bijdragen van dit verslag.
Mijnheer de Voorzitter, met het onderhavige verslag wordt een in het Europees beleid nog onbetreden weg ingeslagen, namelijk die van de bijdrage van de vrouw aan de vrede.
Een weg die naar mijn oordeel tal van mogelijkheden biedt, en die mogelijk verandering zou kunnen brengen in de treurige aaneenschakeling van mislukkingen die de uitsluitend manlijke overheersing al eeuwenlang heeft opgeleverd.
Ofschoon de mannen op dit terrein op beschamende wijze gefaald hebben, stuiten vrouwen hier nog altijd op een muur van verzet en uitsluiting.
Het verslag is goed gedocumenteerd, diepgaand en nauwkeurig, het geeft blijk van het vermogen om grondbeginselen zo duidelijk te formuleren als wordt gedaan in artikel 17, met durf maar ook met een groot praktisch inzicht, terwijl tevens de meest noodzakelijke vereisten worden vastgesteld.
Wat jammer, mijnheer de Voorzitter, dat het ter wille van de consensus aan kwaliteit heeft moeten inboeten!
Mijn enige troost is de gedachte dat die consensus aangeeft over welke parlementaire kwaliteiten mevrouw Theorin beschikt.
Het is een schande dat de Raad hier niet vertegenwoordigd is.
Mijnheer de Voorzitter, weest u zo vriendelijk mij te zeggen door wie de Raad op het ogenblik wordt vertegenwoordigd, of door wie de Hoge Vertegenwoordiger van het Europees buitenlands en veiligheidsbeleid wordt vertegenwoordigd.
Het nieuwe Europees buitenlands en veiligheidsbeleid mag niet voorbijgaan aan het voorstel van het Parlement, of aan de wil van de Europese vrouwen die aan dit beleid willen deelnemen.
Ik verzoek u ons protest over te brengen aan de Raad.
De Raad begaat een ernstige fout door niet bij dit debat aanwezig te zijn.
Mijnheer de Voorzitter, doorgaans beginnen de toespraken met een dankwoord voor het goed uitgevoerde werk.
In mijn geval is dat onmogelijk, omdat ik vind dat het verslag-Theorin niet aangenomen mag worden.
Ik vind ook dat de rapporteur in de Commissie rechten van de vrouw en gelijke kansen zich op glad ijs begeeft als zij beweert dat er een breed draagvlak is voor een verslag dat met acht stemmen voor en vijf stemmen tegen is aangenomen.
Het is een belediging van het Parlement om een initiatiefverslag te gebruiken om kwesties naar voren te brengen die buiten de taakstelling vallen.
Mevrouw Theorin zou een initiatiefverslag schrijven over de rol van vrouwen in de vreedzame conflictregeling.
Maar nu behandelt zij alles, van de situatie van vrouwen in vluchtelingenkampen tot hoe vrouwen kracht ontwikkelen.
In haar ijver om al het onrecht te bestrijden, ageert ze tegen systematische verkrachtingen en seksuele slavernij.
Zelf veroordeel ik alle verkrachtingen en alle slavernij!
Er staan punten in het verslag die mogelijk thuishoren in een verslag dat we serieus zouden kunnen bespreken met alle commissies, waarbij we tevens belanghebbenden van het buitenlands beleid en defensie erbij kunnen betrekken, zoals de kwestie aangaande het corps diplomatique.
Mevrouw Theorin heeft lange tijd gestreden tegen de toetreding van Zweden tot de Unie.
Nu wil ze ineens dat de EU bepaalt welke ambtenaren onze ministeries van Buitenlandse Zaken moeten aanstellen.
Dat is inconsequent!
We moeten er daarentegen voor zorgen dat door middel van conflictoplossing de voorwaarden voor vrede op alle niveaus met alle actoren verbetert en niet blijven steken in genderkwesties.
Ik ben fel tegen een collectieve beschuldiging van één sekse, wat hier vanavond is gebeurd.
Ik vind het een belediging voor alle mannen die hun leven hebben gegeven voor de verdediging van de vrede, vrijheid en democratie in hun eigen land of bij vredesoperaties.
Tegenstellingen tussen de seksen creëren, wat vanavond is gebeurd, is naar mijn mening vreedzaam noch constructief.
Daarom ben ik, en velen met mij, van plan om morgen tegen dit verslag te stemmen.
Ik kan het namelijk niet serieus nemen.
Mijnheer de Voorzitter, mijns inziens is dit inderdaad een heel innoverend verslag, een heel innoverende resolutie waarmee op concrete wijze een heel nieuwe dimensie wordt gegeven aan de uitoefening van het buitenlands beleid.
Niemand kan beweren dat vrouwen betere generaals of betere onderhandelaars zouden zijn.
Niemand kan beweren dat vrouwen democratischer of pacifistischer zijn.
Uit de resolutie blijkt echter wel heel duidelijk dat telkens wanneer de politiek een crisis moet beheren, telkens wanneer de politiek gewapende conflicten en de sociale gevolgen van oorlog moet beheren, een heel belangrijk onderdeel van de samenleving ontbreekt: het andere geslacht.
Vrouwen nemen andere sociale ervaringen in hun bagage mee.
Vrouwen zijn geen mensen met meer of minder bekwaamheden; vrouwen zijn mensen met andere ervaringen, ervaringen die echter onontbeerlijk zijn in de uitoefening van de politiek en met name in het crisisbeheer.
In het verslag wordt deze situatie met interessante, en soms zelfs schokkende gegevens uit de doeken gedaan.
Ik ben het echter wel met een aantal spreeksters eens dat wij heel concrete doelstellingen en maatregelen nodig hebben opdat mainstreaming duidelijk en concreet zijn beslag kan vinden in de beleidsvormen, de programma' s en de verschillende acties.
Als u het goed vindt zal ik kort ingaan op enkele fundamentele aanbevelingen van de resolutie waarvoor de Commissie om actie wordt gevraagd. Ten eerste wordt aanbevolen onder beide geslachten een bewustwordingsproces op gang te brengen over vredes- en veiligheidsinitiatieven, en over de rapid reaction facility.
Dit is echter al onderdeel van de verordening die op 4 december wordt aangenomen. In deze verordening wordt duidelijk gezegd dat wanneer het om de veiligheid en stabiliteit aan gene zijde van de grenzen van de Europese Unie gaat, rekening moet worden gehouden met de lichamelijke integriteit van vrouwen en mannen, waar deze ook moge worden bedreigd.
Mijn tweede opmerking gaat over de verordeningen inzake mensenrechten.
In deze verordeningen wordt voorzien in een grondslag voor onze politieke acties met betrekking tot derde landen. Het gaat daarbij om door de Unie uitgevoerde acties, maatregelen ter voorkoming van gewapende conflicten, het opvangen van de gevolgen van gewapende conflicten, de mogelijkheid van vertrouwenwekkende maatregelen, de bevordering van het humanitair recht en de ondersteuning van internationale en lokale organisaties die zich bezighouden met het voorkomen van conflicten.
In alle projecten die door de Europese Commissie worden gefinancierd is gezorgd voor mainstreaming.
Ik noem u het voorbeeld van Angola. Vorig jaar hebben wij geld gegeven om ook vrouwen, vrouwenorganisaties te laten deelnemen aan de inspanningen tot het bijleggen van de crisis.
Ten derde noem ik de deelneming van de Europese Gemeenschap aan de rehabilitatie van slachtoffers van folteringen.
Een van onze doelstellingen is speciale zorg te besteden aan de behoeften van vrouwen.
Vorig jaar hadden wij daarvan een eerste voorbeeld, toen initiatieven werden ontplooid voor medische, psychologische en sociale hulp aan ontheemde vrouwen in Bosnië.
Het vierde element is de belangrijke rol die vrouwen spelen in het vredesproces in de Balkan en het Middellandse-Zeebekken, waaraan de Europese Gemeenschap steun heeft gegeven.
Ten vijfde noem ik de rol van ECHO, van het bureau voor humanitaire hulp van de Europese Commissie. Het Parlement heeft de Commissie uitgedaagd en uitgenodigd daarin rekening te houden met mainstreaming.
Ik moet hierbij aantekenen dat in de programma' s van ECHO normaliter rekening wordt gehouden met mainstreaming en dat tevens een poging wordt gedaan mainstreaming te verwerken in talrijke door ECHO gefinancierde, maar door andere organisaties uitgevoerde programma' s, zoals het Hoge Commissariaat van de Verenigde Naties, de Internationale Federatie van het Rode Kruis en andere organisaties.
De afgelopen jaren zijn concrete acties ten uitvoer gelegd voor de bescherming, de gezondheid en de sociale positie van vrouwen. Een belangrijk deel van de programma' s is voor hen bestemd.
Ik wil tot slot nog iets zeggen over het Europees Vluchtelingenfonds.
In artikel 4, lid 2 staat dat wat de voorwaarden voor opvang en toegang tot de asielprocedures betreft, speciale maatregelen kunnen worden getroffen voor bijzonder kwetsbare personen, zoals vrouwen.
Aangezien dit programma ook in de resolutie wordt genoemd, moet ik aantekenen dat deze maatregelen door de lidstaten worden getroffen.
De Commissie kan op eigen initiatief 5% van de middelen uitgeven en zij besteedt deze aan speciale acties, zoals scholing van overheidsambtenaren die in de opvangcentra werken, van politieagenten en gezondheidspersoneel, opdat aan de speciale behoeften van vrouwelijke vluchtelingen tegemoet kan worden gekomen.
Zoals ook in de resolutie staat, wordt eveneens bij deze maatregelen in het kader van het Europees Vluchtelingenfonds zoveel mogelijk rekening gehouden met mainstreaming.
Mijnheer de Voorzitter, wij zien dat in deze tijd voor het eerst mainstreaming, oftewel deelneming van vrouwen, misschien niet direct de regel wordt, maar in ieder geval regelmatig begint op te duiken in de programma' s.
Natuurlijk volstaat dit niet.
Dit is echter wel een begin en ik ben ervan overtuigd dat wij met politieke acties en initiatieven, zoals de onderhavige resolutie, en met concrete doelstellingen, aan de uitwerking waarvan ook het Parlement en de Commissie moeten deelnemen, de situatie kunnen veranderen.
Hartelijk dank, mevrouw de commissaris!
Het debat is gesloten.
De stemming vindt morgen om 12.00 uur plaats.
Voordat wij verder gaan met de agenda wil ik twee opmerkingen maken.
Collega Izquierdo heeft zich er zojuist over beklaagd dat er niemand van de Raad aanwezig is.
Waarde collega, bij nachtvergaderingen is de Raad nooit aanwezig.
Het probleem vloeit gedeeltelijk voort uit het feit dat wij bij het vaststellen van de agenda belangrijke onderwerpen naar de nachtvergadering verwijzen.
Dat is de verantwoordelijkheid van de Conferentie van voorzitters en wie dat wil veranderen moet ervoor zorgen dat een debat over hernieuwbare energiebronnen of over belangrijke vrouwenkwesties niet rond dit tijdstip plaatsvindt, want zoals gezegd is de Raad rond dit tijdstip nooit aanwezig.
Als u mij een persoonlijke opmerking toestaat: ik geloof dat wij, hoe er ook over de bijdrage van de enige hier aanwezige man gedacht mag worden, veel verder zouden komen als meer mannen aan dit soort debatten zouden deelnemen.
Normalisering van huishoudelijk werk
Aan de orde is het verslag (A5-0301/2000) van mevrouw Smet, namens de Commissie rechten van de vrouw en gelijke kansen, over de normalisering van huishoudelijk werk in de informele economie (2000/2021(INI)).
Voorzitter, we dalen af naar een meer aards probleem, namelijk de regularisatie van huishoudelijk werk dat wordt verricht door derden in particuliere gezinnen, want daar gaat het over.
Het probleem is dat miljoenen mensen, vooral vrouwen, dit werk verrichten, dat er ook zeer grote vraag naar is, maar dat er geen enkele regularisatie van deze arbeid bestaat.
Uit de partiële gegevens die er te vinden zijn, blijkt dat het om een zeer uitgebreide sector gaat.
Ik heb dus proberen na te gaan in verschillende landen maar ook op Europees vlak hoeveel mensen - voor zover men dit kan nagaan, want het gaat dikwijls om zwartwerk natuurlijk - in deze sector werken.
Dat zijn er vele miljoenen.
Ik heb op Europees niveau vergeefs gezocht naar een alomvattende studie die ons een inzicht zou kunnen geven in de omvang van de sector, de problemen die in de sector bestaan, de regelingen, hoe onvolledig ook, die in de Europese landen bestaan, de proefprojecten die er bestaan, de probeersels die er links en rechts dan toch van de grond komen, maar ik moet zeggen dat er binnen de Europese Commissie niets te vinden was.
Vandaar mijn eerste suggestie aan de Commissie: geef de opdracht een onderzoek te verrichten, put de financiële middelen daartoe, voorzover je daar financiële middelen voor nodig hebt, uit bijvoorbeeld de middelen voor vrouwenstudies, want het gaat toch hoofdzakelijk over vrouwen, of uit de middelen voor armoedestudies want het zijn dikwijls arme vrouwen die dit werk verrichten.
Dus ik denk dat de beide middelen in aanmerking komen om eens een alomvattende studie naar de problematiek te doen en te kijken wat men in bepaalde landen probeert van de grond te krijgen.
Dat is dus een eerste concrete vraag.
Dan kom ik bij een tweede punt. Als men de sector wil reguleren, dan moeten natuurlijk een aantal punten onderzocht worden.
Het eerste aspect is het bij elkaar brengen van vraag en aanbod.
Niet alleen neemt de vraag naar huishoudelijke hulp toe en slinkt het aanbod van gegadigden.
Wie zou immers in die sector willen werken als je weet dat het in het zwart moet gebeuren zonder sociale zekerheid enzovoort, enzovoort.
Daarenboven is er geen enkele plaats waar vraag en aanbod elkaar kunnen ontmoeten.
Dus dat is een eerste aspect.
Een tweede aspect is dat de kosten voor de gebruiker, dat wil zeggen het particuliere gezin dat een huishoudhulp tewerkstelt op de reguliere markt, op de witte markt, niet noemenswaardig hoger mogen zijn dan de prijs die op de zwarte markt bestaat, want anders blijft het zwartwerk uiteraard de regel.
Een derde aspect is dat de baat voor de werknemer, voor de huishoudelijke hulp dus, beter moet zijn dan de huidige zwartwerkbaten.
Vierde aspect, er moet onderzocht worden welk sociaal statuut hieraan verleend kan worden.
Tenslotte, dit alles zal noodzakelijkerwijze een financieel ingrijpen van de overheid inhouden, hetzij fiscaal, hetzij parafiscaal, want een particulier gezin kan een volledig statuut, zelfs al is dit beperkt, niet betalen en dan blijven ze allemaal op de zwarte markt.
Ik denk dat het zaak is via de tewerkstellingsrichtsnoeren, zoals dat reeds gevraagd is in het advies van het Europees Parlement over deze richtsnoeren, de lidstaten ertoe aan te zetten de sector te regelen.
Mijn vraag is dus aan de Commissie: in hoeverre gaat de Commissie een inspanning doen om de tewerkstellingsrichtsnoeren in de toekomst aan te passen, minstens daar waar het gaat om diensten ook naar deze dienst te verwijzen en de lidstaten te vragen in dezen een begin van oplossing te zoeken?
Dan kom ik aan een laatste punt, de migrantenvrouwen. Dat is natuurlijk een heel specifieke problematiek.
Veel migrantenvrouwen zijn hier illegaal, komen met een toeristenvisum en gaan om de drie maanden terug, bijvoorbeeld naar de Oostbloklanden, om dat visum te laten hernieuwen en intussen zijn ze hier tewerkgesteld in een huishouding.
In een aantal gevallen worden ze uitgebuit en misbruikt.
Ze hebben geen hulp.
Ze hebben schrik als ze zich tot iemand wenden dat hun illegale situatie bekend zal worden.
Vandaar dat hieraan absoluut speciale aandacht besteed moet worden.
Ik heb de voorbije weken ondervonden dat er veel belangstelling bestaat zowel vanuit internationale vakbondskringen als vanuit een aantal nationale vakbondsorganisaties.
De Nederlanders zijn bij mij geweest, de Belgen zijn bij mij geweest, de Italianen ook rond deze problematiek.
Ik zou dus de Commissie willen aanraden om minstens een begin te maken met het zoeken naar een oplossing.
Mijnheer de Voorzitter, mevrouw de commissaris, huishoudelijk werk is de oudste vorm van werk die de vrouw door de eeuwen heen heeft verricht.
Een vorm van werk die noch in economische noch in sociale zin is erkend of op waarde geschat.
Tegenwoordig maakt dit werk deel uit van wat we de informele economie noemen, en het heeft negatieve gevolgen voor zowel degenen die dit werk verrichten als voor de boekhouding van de staten.
Het gaat echter om werk met flexibele tijden, waardoor het bijzonder geschikt is gezinsleven en beroep te combineren.
Door veranderingen in de gezinssituatie neemt het huishoudelijk werk een steeds belangrijker plaats in op de arbeidsmarkt, en daarom is het van fundamenteel belang dat dit werk duidelijk wordt omschreven en dat er onderzoek wordt gedaan naar zijn reële omvang.
Het is een activiteit die ten volle moet worden erkend en die zou moeten worden opgenomen in de richtlijnen inzake de werkgelegenheid, teneinde de sociale rechten van de werknemers te regelen.
De situatie op dit gebied vertoont grote verschillen tussen de landen van de Unie en dient aan regels te worden gebonden.
De werknemers, voor het merendeel vrouwen, zouden gemakkelijker een opleiding moeten kunnen volgen.
Migranten maken een belangrijk deel uit van degenen die in deze sector werkzaam zijn, wat speciale maatregelen vereist, zoals gespecialiseerde opvangcentra, waarmee de benodigde hulp kan worden verschaft.
Dit initiatiefverslag komt bijzonder gelegen daar het voorziet in een groeiende behoefte op de arbeidsmarkt.
Mevrouw Smet heeft een uitmuntend werk geleverd dat natuurlijk onze steun heeft.
Mijnheer de Voorzitter, sprekend namens mijn fractie wil ik mevrouw Smet lof toezwaaien voor haar initiatief tot het opstellen van dit verslag.
Het gaat hier in feite om het doorbreken van een politiek taboe.
Want als je vindt dat huishoudelijk werk erkend moet worden als een volwaardig beroep, en mevrouw Smet zegt dat en ik zeg het haar na, dan ontmoet je in eerste instantie ongeloof en wanbegrip.
Ik zal enkele van die tegenwerpingen de revue laten passeren.
Tegenwerping één. Valt het huishoudelijk werk wel onder het arbeidsbegrip?
Is het wel te meten in de arbeidsstatistieken?
Antwoord: ja, maar dan moet er wel een Europese definitie komen en moeten de landen, de overheden meer inspanningen verrichten om het zwarte werk boven tafel te krijgen.
Tegenwerping twee. Zijn jullie dan voor het huisvrouwenloon?
Antwoord: nee.
Wie dit vraagt, verwart twee dingen.
Het gaat hier om de huishoudelijke dienstverlening die betaald door derden in de huishouding wordt verricht.
In het Nederlands spreken wij van de werkster. In België van de poetsvrouw, soms ook van de interieurverzorgster.
Hoe grappig.
Tegenwerping drie.
Het werk van de werkster reguleren, is toch zwartwerk wit maken en dan wordt het toch veel te duur?
Antwoord: nu hebben wij des poedels kern te pakken.
Het huishoudelijk werk wordt verricht door een categorie met de allerzwakste kansen op de arbeidsmarkt.
Vrouwen met onvoldoende en verouderde opleiding enzovoort, enzovoort.
Zij zijn aangewezen op dit werk in de huishouding met verbrokkelde werktijden en geen enkele vorm van rechtszekerheid en sociale bescherming.
Deze vorm van uitbuiting vindt plaats omdat de werkgevers, dat zijn dus de gezinnen waar de huishoudelijke hulpen voor werken, bij gebrek aan regelgeving hun handen in onschuld kunnen wassen.
Nu er echter door maatschappelijke veranderingen een toenemende vraag naar de huishoudelijke dienstverlening zal komen, wordt het tijd de verhouding tussen de huishoudelijke werksters, de werkgevers en de overheid te herzien.
Hoe dat precies zal moeten, vraagt nog veel studie en overleg.
Maar in ieder geval moet er een juridische en maatschappelijke inbedding van deze werksoort komen die erkenning en sociale zekerheid voor de betrokkenen oplevert en kwalitatieve verbetering van dat werk zelf.
Dat zal ook voor de werkgevers beter zijn en daarom mag van hen een evenredige bijdrage in de kosten worden verwacht.
Mijnheer de Voorzitter, mijnheer de commissaris, om te beginnen wil ik de rapporteur bedanken.
Ik wil vaststellen dat huishoudelijk werk belangrijk is.
Het moet gerespecteerd en opgewaardeerd worden.
Daarom staan wij liberalen achter de meeste conclusies van het verslag.
We zullen echter tegen het verslag als geheel stemmen, vanwege het subsidiariteitsbeginsel.
Dit is namelijk een kwestie voor de lidstaten.
Sommige voorstellen zijn te gedetailleerd.
De volgende punten dienen de lidstaten echter in acht te nemen: er moet aandacht komen voor de dubbele taakbelasting van vrouwen.
Huishoudelijk werk is vaak zwaar, er zijn veel vacatures, de lonen zijn te laag, er wordt steeds meer zwart gewerkt en vaak zijn het vrouwen, met name migrantenvrouwen, die uitgebuit worden.
Velen van hen vallen buiten het vangnet van de sociale zekerheid.
Een sociaal Europa moet erop toezien dat de lidstaten ervoor zorgen dat deze migrantenvrouwen, vaak afkomstig uit de kandidaat-landen, redelijke arbeidsomstandigheden hebben.
Een bredere kijk wat betreft huishoudelijk werk is voor velen een goede weg naar de arbeidsmarkt, onder meer voor jongeren en migranten.
"Witte" werksters zijn vandaag de dag vaak te duur, omdat er BTW en premies moeten worden afgedragen.
Er moeten proeven met belastingaftrek worden gedaan en het systeem moet vereenvoudigd worden.
Het moet makkelijker zijn om een bedrijf in huishoudelijke dienstverlening te starten en te voeren.
In mijn vaderland Zweden hoor je vaak twee belangrijke argumenten tegen het bevorderen van betaald huishoudelijk werk.
Ten eerste zou het de gelijkheid tussen mannen en vrouwen tegengaan.
Dat is niet waar!
Het maakt de situatie voor veel gezinnen makkelijker en dat vergroot juist de gelijkheid.
Veel vrouwen kunnen carrière maken en werken als ze hulp krijgen bij praktische werkzaamheden. Het zou me niets verbazen als dat ook het geval is voor een aantal vrouwen in deze Vergadering.
Het tweede argument is dat er een B-groep op de arbeidsmarkt zou ontstaan.
Ook niet waar!
Alle mensen die nu zwart werken, krijgen dan immers een baan met goede sociale voorwaarden.
Er zijn dus zowel economische als morele redenen aan te voeren voor de intenties van het verslag, maar het is een kwestie die op nationaal niveau en niet op EU-niveau moet worden opgelost.
Mijnheer de Voorzitter, mevrouw de commissaris, waarde collega's, het verslag over de normalisering van huishoudelijk werk van rapporteur Smet is zeer interessant, maar roept bij mij gemengde gevoelens op.
Het is ongetwijfeld noodzakelijk om zwartwerk in verschillende sectoren van de samenleving aan te pakken, met name in de huishoudelijke dienstverlening.
Het wordt ook tijd om huishoudelijk werk meer status te geven en het te erkennen als een volwaardig beroep.
Het is ook van belang om erop toe te zien dat migrantenvrouwen niet uitgebuit worden door te lage lonen, het ontbreken van sociale zekerheid en pure onderdrukking.
Maar het geeft een verkeerd signaal af om, zoals in het verslag wordt voorgesteld, te eisen dat de lidstaten middels een richtlijn of andere wetgeving zowel prijzen moeten aanpassen als belastingaftrek moeten invoeren voor huishoudelijke dienstverlening.
Dat voert te ver en bovendien is het de verkeerde manier.
Het is in tegenspraak met de bereidheid om huishoudelijk werk te zien als een volwaardig beroep.
Want waarom zou het boenen van de vloer wel aftrekbaar van de belasting moeten zijn, maar het ophalen van de vuilnis niet?
Huishoudelijke dienstverlening onderscheiden van andere diensten is iets heel anders dan het verhogen van de status van huishoudelijk werk.
Tot slot wil ik nog zeggen dat ik in dit verslag een verwijzing mis naar het feit dat wij in de nabije toekomst veel behoefte zullen hebben aan de arbeid die onze migranten te bieden hebben.
Mijnheer de Voorzitter, mevrouw de commissaris, vroeger konden bijna alleen de beter gesitueerde huishoudens zich een huishoudelijke hulp veroorloven, maar tegenwoordig zijn het werkende mannen en vrouwen, maar vooral ook alleenstaande moeders en oudere mensen voor wie een huishoudelijke hulp noodzakelijk en onmisbaar is.
De behoefte is in de afgelopen jaren exponentieel gegroeid, een feit dat echter nauwelijks zijn weerslag heeft gevonden in het reguliere beroepsleven en de daarmee verbonden rechten en plichten.
Maar waar en hoe moet dit werk worden ingedeeld?
Er is behoefte aan een rechtskader dat huishoudelijk werk, dat onder de meest uiteenlopende benamingen wordt gedaan, als volwaardig beroep in alle lidstaten erkent en dat voorschriften op het gebied van arbeidsrecht implementeert.
Het beroep huishoudelijke hulp moet in heel Europa samen met de sociale partners worden beschreven en moet, daar waar dit nog niet is gebeurd, worden opgenomen in de werkgelegenheidsrichtsnoeren.
De definitie van huishoudelijk werk is zonder meer een probleem.
Waar leg je de grenzen bij de diversiteit van deze werkzaamheden?
Behelst huishoudelijk werk alleen schoonmaken of alleen koken, alleen voor de kinderen zorgen of alleen tuinonderhoud?
Feit is dat er duizenden vrouwen zijn die jarenlang deze werkzaamheden uitvoeren zonder sociale bescherming te genieten en een pensioen op te bouwen.
Het is waar dat zowel werkgeefsters als werkneemsters vaak tevreden zijn met deze situatie omdat het zo goedkoper is.
Voorlichting en randvoorwaarden zoals deze in enkele landen al bestaan, moeten worden uitgebreid en verbeterd om impulsen te geven zodat de nu bestaande schaduweconomie kan worden afgebroken.
In Oostenrijk, met name in de regio waar ik vandaan kom, loopt sinds drie jaar een door de EU gesubsidieerd project waarbij een adviesbureau voor vrouwen zeer succesvol optreedt als bemiddelaar voor huishoudelijke hulpen.
Veel vrouwen hebben op deze manier een vaste betrekking gekregen.
Ook is het al meermaals voorgekomen dat twee of drie gezinnen als gevolg van dit project gezamenlijk een huishoudelijke hulp in dienst hebben genomen.
Het gaat erom dat iedere arbeidsverhouding wordt aangemeld en uiteindelijk gaat het om de kwantitatieve opwaardering van het arbeidsprofiel van huishoudelijke hulpen.
Overeenkomstig de mededeling gaat het hierbij om twee fundamentele vraagstukken.
Ten eerste moet men statistische gegevens opstellen over dit verschijnsel en ze analyseren.
Zoals mevrouw Smet immers al zei, bestaan dergelijke gegevens momenteel niet, noch in de Europese Unie, noch in talrijke lidstaten waar dit verschijnsel meestal niet wordt geregistreerd. Ten tweede moeten wij zien hoe wij dit probleem kunnen opnemen in de algemene werkgelegenheidsstrategie.
Met andere woorden, de zwart werkende vrouwen moeten worden opgenomen in de legale economie. Daarvoor is een combinatie van specifieke beleidsmaatregelen nodig, zoals sancties in geval van uitbuiting, voorlichtingscampagnes op elk niveau over de voordelen van legalisering van deze werkneemsters en, ten derde, een niet-aflatende inspanning tot harmonisatie en modernisering van de wetgeving.
Er is nog heel weinig ervaring op dit gebied en slechts heel weinig lidstaten hebben zich speciaal beziggehouden met de problemen van huishoudelijk werk.
Ik kan nu moeilijk beloven dat wij dit probleem zullen aanpakken in de richtsnoeren voor de werkgelegenheid voor 2002. Ik moet u echter wel vermelden dat in de richtsnoeren voor het jaar 2001 voor het eerst duidelijk wordt verwezen naar zwartwerk.
Wij zijn van plan te werken aan de hand van de bevindingen tot nu toe en te zorgen voor zowel statistieken over als studies naar dit probleem. In een tweede debat hierover kunnen wij dan nagaan welke volgende stap wij op Europees niveau kunnen zetten.
Het debat is gesloten.
De stemming vindt morgen om 12.00 uur plaats.
(De vergadering wordt om 24.00 uur gesloten)
Toespraak van de heer Kostunica, President van de Federale Republiek Joegoslavië
Mijnheer de President, het is met veel genoegen en diepe bewondering voor u en het Joegoslavische volk, met veel hoop voor de toekomst van uw land en onze hernieuwde relatie, dat het Europees Parlement u vandaag welkom heet.
Ik deed u deze uitnodiging toekomen op de dag dat het resultaat van de democratische verkiezingen voor ons geen enkele twijfel meer liet bestaan over de wilsuiting van het volk, dat zich vrij en massaal voor u heeft uitgesproken.
Nu de sombere bladzijden van de laatste decennia zijn omgeslagen, onderstreept uw aanwezigheid in dit Parlement een gezamenlijke wens om Joegoslavië snel weer haar plaats te doen vinden binnen de Europese familie.
U heeft persoonlijk deze wens uitgesproken bij de aanvaarding van uw ambt, en van haar kant heeft de Europese Unie direct op veelbetekenende wijze, door het opheffen van de internationale sancties, het vertrouwen uitgesproken waar u om had gevraagd.
De blijdschap over deze grote overwinning van de vrijheid, die u op vreedzame wijze en met gevaar voor uw eigen vrijheid heeft verworven, mag echter niet leiden tot onderschatting van de enorme uitdagingen die u te wachten staan. Het gaat hierbij met name om de instandhouding van de democratie, het herstel van de eendracht tussen alle bevolkingsgroepen in Joegoslavië, de wederopbouw op weg naar een nieuwe welvaart, de verbetering van de relaties met de buurlanden, de terugkeer van de ontheemden naar hun woonplaats en de opsporing van de oorlogsvermisten wier familieleden wanhopig op bericht wachten.
Het gaat hierbij echter ook om de noodzakelijke medewerking, tezijnertijd, met het Joegoslavië-tribunaal in Den Haag opdat wat er is gebeurd nooit meer zal gebeuren, en ten slotte natuurlijk om de bestuurlijke toekomst van Kosovo dat de verschrikkingen nog niet te boven is, en om de toekomst van Montenegro.
Het Europees Parlement is zich ervan bewust dat na tien jaar van conflict in Joegoslavië geen ijzer met handen kan worden gebroken, in ieder geval niet meteen, en dat er prioriteiten gesteld moeten worden.
De Balkan, waar uw land ook toe behoort, bevindt zich immers op de scheidslijn tussen grote beschavingen en grote religies die maar al te vaak op tragische wijze ons gezamenlijk verleden als Europeanen hebben bepaald.
Het Europees Parlement heeft altijd gewild dat ook voor de meest gevoelige kwesties, met name voor Kosovo, vreedzame oplossingen werden gevonden, overeenkomstig de resolutie van de Verenigde Naties inzake de integriteit en de soevereiniteit van Joegoslavië en met inachtneming van de grondrechten van de mens.
Daarom kunt u gerust zijn, mijnheer de president, dat het Europees Parlement, dat een stem heeft in de besteding van de communautaire gelden, ervoor zal zorgen dat de Europese steun aan de wederopbouw van uw land volledig tegemoetkomt aan de behoeften van uw land.
Wat de noodmaatregelen zelf betreft, is er zoals u weet maandag een eerste konvooi tankwagens met huisbrandolie en stookolie vanuit de Europese Unie in uw land aangekomen.
Dit is voor mij, zoals ook uw minister van mijnbouw en energie, de heer Antic, zo goed verwoordde, het bewijs dat Servië vrienden heeft in Europa.
Ik zou willen afsluiten door te zeggen dat de Europese Unie zich opmaakt om meer dan tien landen uit Midden- en Oost-Europa in haar midden te verwelkomen, landen die hun eigen vrijheid en democratie hebben herwonnen.
Hun toetreding is een grote stap op weg naar de hereniging, in de geest van solidariteit, van de hele familie van Europese staten en volkeren.
Bovendien zijn velen binnen ons Parlement, daar ben ik van overtuigd, warm voorstander van toetreding van Joegoslavië tot de Unie, als het hiertoe zelf de wens uitspreekt.
Dit zou het logisch gevolg zijn van het feit dat wij op dezelfde Europese grond leven en dezelfde waarden delen.
Wij verwachten veel van uw inspanningen, mijnheer de president, en hopen vanaf vandaag de weg van samenwerking en van hervonden broederschap gezamenlijk te kunnen bewandelen. Met genoegen geef ik nu het woord aan u.
(Zeer levendig applaus)
Mevrouw de Voorzitter, geachte dames en heren, is er een politieke instelling waar we zo openlijk en oprecht over de belangrijke wensen en de politieke aspiraties van een klein Europees volk kunnen spreken als het Europees Parlement?
Europa mag blij zijn met zo' n rechtstreeks door de burgers gekozen volksvertegenwoordiging, hoewel we het vooralsnog over een klein aantal landen hebben.
Het is mij een groot genoegen, ook al is het maar in een korte toespraak als deze, om zo' n forum de interne problemen voor te mogen leggen van een land dat een zware storm heeft moeten trotseren om uiteindelijk een kust van vrede en vrijheid aan de horizon te zien opdoemen.
De Federale Republiek Joegoslavië kan zich tijdens deze periode van politiek herstel en sociale ontwikkeling geen betere baken wensen dan de Europese Unie.
Het lijdt geen twijfel dat er nog de nodige tijd overheen zal gaan voor ons land daadwerkelijk tot deze grandioze, transnationale instelling zal kunnen toetreden.
Sinds de beslissende politieke wending van 24 september, of de nog meer doorslaggevende machtsverschuiving van 5 oktober, is het buitenlands beleid van Joegoslavië echter gericht op een allesomvattend toenadering tot de familie van landen die samen de Europese Unie vormen, en op uiteindelijke deelneming daarin.
Als de mensheid ooit geweld, oorlog en overheersing als middelen ter bescherming van nationale belangen achter zich wil laten, kan zij kijken naar de ervaring van de Europese Unie die een lichtend voorbeeld is voor niet alleen de Europese landen die nog moeten toetreden, maar de hele wereld.
Door de vorming van deze gemeenschap van nationale staten heeft de Europese Unie perspectieven voor een nieuw tijdperk voor de mensheid geopend.
Ik spreek dan niet zozeer over de bereikte resultaten, als wel over de wijze waarop deze resultaten zijn bereikt.
Daarbij komen de levenskracht van de Europese beschaving in wereldwijd, historisch verband en ook de politieke vindingrijkheid en verbeeldingskracht ten aanzien van toekomstige ontwikkelingen duidelijk naar voren.
Het begin van de nieuwe eeuw viel samen met de uitvinding van een nieuw politiek forum, de nationale staat, waarmee Europa het middeleeuwse particularisme achter zich liet. Bovendien heeft Europa in deze postmoderne tijd een hogere politieke organisatievorm uitgevonden, een transnationale gemeenschap waarmee de uitdagingen van de mondialisering tegemoet kunnen worden getreden.
Het model van de Europese Unie is een dubbele uitdaging voor Joegoslavië als Balkanstaat.
Ten eerste geven wij de voorkeur aan een niet-dwingende vorm van economische, culturele en politieke integratie binnen Europa. Dit komt voort uit het feit dat we in de loop van de recente geschiedenis met verschillende overheersingsstrategieën van grote mogendheden waren geconfronteerd.
Als wij ten tweede uiteindelijk voor toetreding tot de Europese Unie in aanmerking willen komen, moeten wij ervoor zorgen dat de stapsgewijze benadering waarvoor de West-Europese landen op het vlak van de integratie hebben gekozen, als model fungeert voor de integratieprocessen op de Balkan.
We zijn ons ervan bewust dat geen van de Balkanstaten op eigen kracht tot de Europese Unie zal kunnen toetreden. Het is dus duidelijk dat we goede betrekkingen met onze buurlanden, vrije handel en collectieve veiligheidsstructuren dienen op te bouwen.
We zijn ervan overtuigd dat de Europese Unie dergelijke ontwikkelingen in Zuid-Oost-Europa zal steunen en zal helpen de ernstige tekortkomingen van die landen te overwinnen, onder andere door middel van het Stabiliteitspact voor Zuid-Oost-Europa.
Omdat we vastberaden zijn ons binnen Europa te ontplooien, willen we de associatieovereenkomst met de Europese Unie zo spoedig mogelijk ondertekenen. De bepalingen van deze overeenkomst willen wij gebruiken als leidraad voor ons politiek en economisch herstel en voor de daaropvolgende ontwikkelingen op weg naar de Europese integratie.
We zijn ervan doordrongen dat we, als volk en als staat, veel van onze politieke en economische gewoonten en instellingen zullen moeten veranderen om het beoogde doel te bereiken.
We dienen niet alleen democratische instellingen op te zetten - een taak waarmee we reeds zijn begonnen - maar moeten er ook voor zorgen dat deze instellingen door en door democratisch zijn, wat wellicht meer voeten in aarde zal hebben.
We moeten niet alleen overgaan tot privatisering van onze gecentraliseerde economie maar moeten ook een rechtsstelsel opzetten voor de bescherming van de vrije handel en het hele economische proces.
We moeten komen tot een intern stelsel van vrijheid en vrede, en dit vervolgens afstemmen op de regels en gewoonten die in de Europese Gemeenschap en de Europese Unie al tientallen jaren gemeengoed zijn.
Terwijl we werken aan het vertrouwen van onze burgers in onze staatsinstellingen, moeten we tevens hun vertrouwen zien te wekken voor de Europese instellingen die in de kleine vijftig jaar van hun bestaan hun burgers duurzame vrede en welvaart hebben gebracht.
De democratische veranderingen die sinds 5 oktober in Joegoslavië plaatsvinden, hebben op internationaal politiek vlak verrassend snel tot opzienbarende resultaten geleid.
Joegoslavië heeft weer zijn plaats ingenomen in de Verenigde Naties en de Organisatie voor Veiligheid en Samenwerking in Europa; Joegoslavië is lid geworden van het Stabiliteitspact voor Zuid-Oost-Europa en de procedure voor toetreding tot de Raad van Europa is in gang is gezet.
Onze belangrijkste taak is nu te zorgen voor democratische interne betrekkingen binnen de Federale Republiek Joegoslavië.
Kosovo is zonder meer onze grootste zorg.
Het lijdt geen twijfel dat de status van Kosovo een kwestie van democratie is.
Resolutie 1244 van de Veiligheidsraad biedt ons mogelijkheden tot het intensiveren van talrijke belangrijke humanitaire en democratische processen.
We hebben de hulp en steun van Europa nodig om zo snel mogelijk de vluchtelingen uit Kosovo te kunnen repatriëren, overeenkomstig de geest van de beste democratische traditie.
Natuurlijk hebben we veel hulp nodig bij het weer bewoonbaar maken van de verwoeste huizen, zodat de vluchtelingen een thuis hebben om naar terug te keren.
We doen een beroep op Europa om ons op voortvarende wijze te helpen een veilig en economisch verantwoord klimaat te scheppen, zodat de vluchtelingen het gevoel krijgen dat ze zonder gevaar naar hun huizen kunnen terugkeren.
Ik geloof dat Europa de kracht en de wil heeft om ons te helpen gestalte te geven aan het grondrecht van ieder mens om in zijn eigen huis te wonen.
Ook hebben we de steun van Europa nodig bij het vaststellen en oplossen van de reusachtige ecologische problemen ten gevolge van de bombardementen op Joegoslavië waarbij verarmd uranium is gebruikt.
We zijn klaar voor een openhartige dialoog met Albanese groeperingen over veiligheid, politieke en humanitaire kwesties en alle andere belangrijke punten die tot een democratische oplossing van de Servisch-Albanese problematiek in Kosovo kunnen leiden.
Wat de verhoudingen tussen Servië en Montenegro binnen de federale staat betreft, vormde de voormalige, niet-democratische structuur van de Federale Republiek Joegoslavië een ernstige bedreiging voor het functioneren van de staat.
De eerste stap in de richting van een constitutionele herstructurering van de federale staat is het opstellen van een raamwerk voor een zo breed mogelijke democratische dialoog over de verhoudingen tussen de twee republieken.
We zullen veel geduld en wijsheid nodig hebben bij de debatten in de republikeinse en de federale volksvertegenwoordigingen, bij de brede maatschappelijke discussie en de deskundigenbesprekingen die ertoe moeten leiden dat de Federale Republiek Joegoslavië wordt omgevormd tot een goed functionerende, welvarende rechtsstaat die de belangen van de burgers ter harte neemt en volledige gelijkheid van de nationale tradities van Montenegro en Servië kan garanderen.
Het is van belang erop te wijzen dat er grote aantallen moslims en Albanezen in Servië en Montenegro wonen.
Er is geen enkele goede reden om hen een rol bij het integratieproces in Joegoslavië te ontzeggen.
In een democratische, federale staat kunnen moslims en Albanezen in Montenegro en Servië in één land samenleven en kunnen wij samen aan onze federale staat bouwen.
Wij kunnen niet zonder de steun van Europa bij het zoeken naar oplossingen door middel van openhartige dialogen en volgens democratische procedures, vrij van druk en ultimatums.
We zouden echter graag de kans krijgen Europa te bewijzen dat we op basis van zuiver democratische beginselen zelf in staat zijn de constitutionele gelijkheid van Servië en Montenegro binnen Joegoslavië vorm te geven.
Ontwikkelingen en regionaal zelfbestuur binnen Joegoslavië hebben onze speciale aandacht.
We zijn ons ervan bewust dat dit de kern van elk democratisch stelsel is en we zijn bezig met een zorgvuldige analyse van de ervaringen die Europa en wijzelf hebben opgedaan op het gebied van regionaal zelfbestuur.
Er is veel gesproken over de zorgwekkende staat waarin de Joegoslavische economie verkeert.
De humanitaire hulp aan ons land is van onschatbare waarde, maar we hopen dat er Europese investeringsprogramma' s voor in de plaats komen die het ons mogelijk maken een bestaan voor onszelf op te bouwen.
Gezien deze reusachtige problemen is het duidelijk dat we nog een lange weg te gaan hebben voor we kunnen toetreden tot Europa, waarbinnen Servië en Montenegro vroeger een waardige plaats innamen.
Toch staat vast dat onze kansen nu wezenlijk groter zijn dan slechts anderhalve maand geleden.
Misschien begrijpen de burgers van de Europese Unie dat nog het beste als ze teruggaan in hun eigen geschiedenis en denken aan de jaren na de Tweede Wereldoorlog, toen de vooruitzichten voor Europa en de Europese beschaving uiterst onzeker waren.
Uw moedige voorgangers zijn toen aan een onzekere onderneming begonnen die belangrijke vruchten heeft afgeworpen.
U, de leden van het Europees Parlement, de rechtstreekse vertegenwoordigers van de burgers van de Europese lidstaten, zult als geen ander begrijpen waarom de mogelijkheid om tot Europa toe te treden bijzonder onzeker is voor ons, burgers van de huidige Federale Republiek Joegoslavië.
Daarom wend ik mij, als de eerste democratisch gekozen president van Joegoslavië, niet zozeer tot u vanwege de broodnodige steun bij de wederopbouw van het land, maar veeleer voor uw steun en begrip voor de situatie waarin ons volk en ons land verkeren.
Goedkeuring van de notulen van de vorige vergadering
We hervatten de vergadering.
Ik moet u even zeggen dat er ergens in het gebouw een storing in het systeem zit.
De mensen die het systeem hebben geïnstalleerd zijn al enige tijd bezig om uit te zoeken waar het probleem zich bevindt.
Het lijkt steeds weer op te duiken.
Ik hoop dat het zo snel mogelijk wordt opgelost.
De notulen van de vergadering van gisteren zijn rondgedeeld.
Geen bezwaren?
Mijnheer de Voorzitter, op bladzijde 27 van de bijlage bij de notulen wordt gesteld dat ik een stem heb uitgebracht ten gunste van amendement 20 op het verslag-Morillon.
Ik ben het niet eens met de strekking van dat amendement en ik zou dan ook graag zien dat wordt vastgelegd dat ik tegen dit amendement heb gestemd.
Dat zal in de volgende notulen worden rechtgezet, meneer Watson.
Mijnheer de Voorzitter, namens mevrouw van der Laan en mijzelf wil ik graag laten vastleggen dat wij tegen amendement 15 op het verslag-Morillon hebben gestemd.
Wij zouden graag zien dat wordt vastgelegd dat wij hebben gestemd voor de vrijlating van Leyla Zana en de overige Koerdische gevangenen.
Mijnheer de Voorzitter, wellicht is het nuttig als ik met betrekking tot dit onderwerp een beroep op het Reglement doe.
Gisteren voer mijn fractie, zoals bij zoveel stemmingen in dit Parlement, op de automatische piloot, om tot de ontdekking te komen dat sommigen van ons een ernstige navigatiefout hadden begaan bij de stemming over amendement 15, dat was ingediend door de GUE-Fractie en opriep tot vrijlating van mevrouw Zana en anderen.
We bleken per abuis tegen te hebben gestemd.
Ik heb een en ander al laten corrigeren, maar ik wil u graag formeel verzoeken om vandaag de mogelijkheid in te lassen voor collega's uit de ELDR-Fractie om contact op te nemen met de zittingsdiensten.
Sommigen zijn er nu niet, deels vanwege de onderbreking en deels omdat deze zaak niet was voorzien.
Ik zou uw hulp in dezen op prijs stellen.
(De notulen worden goedgekeurd)
Mijnheer de Voorzitter, ik heb een opmerking over iets dat meer te maken heeft met wat komen gaat dan met wat is geweest. Ik wil namelijk bevestigd krijgen dat de stemming over BSE vandaag tijdens de stemming overdag wordt gehouden.
Er is immers sprake van een voor de burgers zeer belangrijke en interessante zaak en het zou goed zijn als wij daarover vandaag overdag een besluit kunnen nemen.
(Het Parlement hecht zijn goedkeuring aan dit verzoek)
Toegang van het publiek tot documenten van het Europees Parlement, de Raad en de Commissie
Aan de orde is het verslag (A5-0318/2000) van de heer Cashman namens de Commissie vrijheden en rechten van de burger, justitie en binnenlandse zaken over het voorstel voor een verordening van het Europees Parlement en de Raad inzake toegang van het publiek tot documenten van het Europees Parlement, de Raad en de Commissie (COM(2000) 30 - C5-0057/2000 - 2000/0032(COD)).
Ik heb de eer dit verslag te presenteren over een onderwerp dat van essentieel belang is voor de levens van de mensen die wij vertegenwoordigen alsmede voor de toekomst van de Unie.
Het verslag is opgesteld vanuit de doelstelling om te komen tot een voorstel dat politiek weloverwogen is, in hoge mate van redelijkheid getuigt en praktisch werkbaar is voor zowel de instellingen als de burger.
Ik ben van mening dat dit in mijn verslag afdoende naar voren komt, evenals de visie van mijn co-rapporteur, mevrouw Maij-Weggen, die ik hier ook graag wil bedanken.
Ik wil benadrukken dat het hier gaat om een wetstekst; die moet gedetailleerd en waterdicht zijn.
Het is geen informerend betoog.
Dat moet nog volgen.
Ik betreur het echter dat het verslag door sommigen is misbruikt voor politieke winstbejag op de korte termijn.
Een paar goedkope krantenkoppen en een paar centimeter tekst in de pers plaatsen dat soort mensen buiten de werkelijkheid.
Dit verslag is des te urgenter in het licht van de regelgeving die in augustus door de Raad is aangenomen: het zogenaamde "besluit-Solana".
In mijn verslag wordt nadrukkelijk gesteld dat het besluit van augustus samen met enkele andere besluiten dient te worden herroepen.
Waar het ons om gaat, is een cultuurverandering.
Als een vereniging van 15 lidstaten benaderen we de kwestie van openbaarheid van bestuur allemaal verschillend, maar ik ben blij dat het Europees Parlement zich in grote lijnen opwerpt als bolwerk tegen die krachten die erop uit zijn om de deuren van de instellingen gesloten te houden voor het publiek.
Toegang tot documenten en informatie met betrekking tot de activiteiten van de instellingen stelt burgers in staat de overheidsorganen van de EU ter verantwoording te roepen en werkt zo een grotere efficiëntie in de hand.
Ik blijf ervan overtuigd dat we, met de belangrijke inbreng van mevrouw Maij-Weggen, een weloverwogen en bruikbare tekst hebben weten op te stellen die revolutionaire veranderingen behelst voor de instellingen maar ook reële en tastbare voordelen voor de Europese burgers.
Het is duidelijk dat artikel 255 van het Verdrag een bredere interpretatie toestaat van de toegang van burgers tot de documenten van de instellingen, dus wil ik met uw welnemen een aantal van de veranderingen in mijn verslag toe te lichten.
Alle instellingen en organen die onder artikel 255 vallen, moeten uitdrukkelijk genoemd worden in de verordening en moeten niet alleen de commissies en werkgroepen omvatten, maar alle agentschappen die door de instellingen in het leven worden geroepen.
Alle documenten van de instellingen dienen openbaar te zijn tenzij er een goede reden is om dat niet toe te staan - gebaseerd op een schadetoets en op een beperkt aantal uitzonderingen.
Die uitzonderingen zijn overigens discretionair, en niet, zoals sommigen u willen doen geloven, verplicht.
De term 'document' dient breed te worden geïnterpreteerd en moet ook de interne documenten van de instellingen omvatten, hoewel informerende documenten, de "denkruimte", hiervan kunnen worden uitgesloten.
Conform het voorstel van de Commissie dient een register van documenten te worden ingesteld.
Dat moet de documenten bevatten die rechtstreeks toegankelijk zijn.
Het moet ook die documenten bevatten die geclassificeerd zijn als "niet openbaar" met daarbij de uitzonderingsclausule die is toegepast.
Op die manier heeft het publiek weet van het bestaan van de documenten en heeft het de mogelijkheid een dergelijke classificatie aan te vechten.
Bovendien moet de toegang tot de documenten gebruiksvriendelijk zijn, via Internet of traditionele methoden, en - en dat is van groot belang - het nieuwe proces en de implementatie daarvan zal doorlopend door het Parlement worden doorgelicht.
Ik wil ook graag enkele andere aspecten verduidelijken.
Het classificatiesysteem dat in mijn verslag wordt omschreven, is bedoeld om het proces om toegang te verkrijgen tot documenten gemakkelijker te maken.
Een aanvraag voor een document betekent automatisch dat er beroep wordt aangetekend tegen de toepassing van de uitzonderingsclausule.
Als een document wordt opgevraagd, dient de toepassing van de uitzonderingsclausule van geval tot geval opnieuw bekeken te worden.
We moeten ervoor zorgen dat de bestaande of toekomstige interinstitutionele overeenkomsten, waarnaar ik in mijn verslag verwijs, als wettige grondslag de bepaling van artikel 255 hebben om zeker te stellen dat er een samenhangend kader wordt overeengekomen tussen de instellingen, met maximale toegankelijkheid voor de burger.
Sommige lidstaten hebben gesuggereerd dat ik in mijn tekst te dicht raak aan de visie van de Raad en de Commissie.
In feite - en dat is heel interessant - zijn de fundamentele problemen die de Raad en de Commissie voorzien met mijn verslag exact dezelfde verschillen als die welke zich aftekenen tussen de meerderheid van het Parlement en een aantal van de kleinere fracties in dit Parlement.
Daarom doe ik een dringend beroep op de Raad en de Commissie deze verandering door te voeren.
De Unie moet dichter bij de burger worden gebracht.
Zij moet meer verantwoording afleggen en transparanter worden, zeker nu we afkoersen op uitbreiding.
We moeten deze gelegenheid gezamenlijk aangrijpen en gezamenlijk de problemen die deze oproept aanpakken.
Ik doe een beroep op het Parlement om mijn verslag te steunen.
Voorzitter, het heeft lang geduurd voordat de Europese Commissie een voorstel heeft ingediend op het gebied van de openbaarheid van bestuur.
Een aantal leden van dit Parlement heeft hier al jaren om gevraagd.
Aan het begin van deze zittingsperiode heb ik zelfs een compleet initiatiefvoorstel ingediend bij de Commissie constitutionele zaken.
Daarover heeft de Commissie toen gemeld dat ze binnen een half jaar met een concreet voorstel zou komen en zij heeft woord gehouden.
Het is alleen jammer dat de inhoud niet was wat wij ervan hadden verwacht.
Er is nogal veel kritiek van de kant van de journalistenorganisaties, van NGO's, van een aantal lidstaten en ook van ons Parlement.
Het is dus ook niet zo vreemd dat er een breed pakket van amendementen ligt, zo breed dat de verordening toch wel behoorlijk wordt aangepast.
Aangepast aan de wetgeving openbaarheid van bestuur in een aantal lidstaten, maar ook aangepast aan de Freedom of Information Act, zoals die in de Verenigde Staten geldt.
Want waarom zouden we onze Europese burgers minder openheid geven ten opzichte van Brussel dan de Amerikaanse burgers krijgen ten opzichte van Washington?
Er ligt dus een zeer groot aantal amendementen en ik dank de rapporteur van de Commissie vrijheden en rechten van de burger, Michael Cashman, voor de wijze waarop hij met de Commissie constitutionele zaken en met mijzelf heeft samengewerkt.
Wat er voor ons ligt is in feite het werk van die twee commissies.
Wat zijn nu de belangrijkste amendementen?
Het allerbelangrijkste amendement is natuurlijk op artikel 4, waarin de Commissie zeventien uitzonderingen vastlegde voor de openbaarheid van documenten en wij dat hebben teruggebracht tot zes uitzonderingen.
Met betrekking tot informatie over militaire en defensieaangelegenheden stellen wij bovendien voor om een interinstitutioneel akkoord te sluiten tussen Raad en Parlement, zodat geheime informatie kan worden meegedeeld aan een zogenaamd select committee.
Dit kan dan beoordelen of die geheimhouding terecht is.
Zo wordt het Parlement ook een schakel tussen de Raad en de burgers en dat is de reden waarom dit thuishoort in deze verordening.
Een ander belangrijk amendement is het voorstel om niet alleen Raad, Commissie en Parlement, maar ook alle externe instellingen onder de verordening te laten vallen.
Waarom zouden wij die instellingen, die betaald worden door de Europese Commissie en waarvan de personeelsleden Europese ambtenaren zijn, niet tot openbaarheid dwingen.
Ik denk dat dat een heel belangrijk punt is en er zal een flinke bijlage bij deze verordening komen om dat te regelen.
Dan wat betreft de classificatie. Om het kort te houden, kan ik me daar helemaal aansluiten bij wat Michael Cashman heeft gezegd.
Ik begrijp ook niet zo goed de kritiek van Liberalen en Groenen omdat die classificatie juist belangrijk is voor de openbaarheid.
Daarom heeft de Raad er zo'n hekel aan.
Een vijfde belangrijk amendement vind ik de jaarlijkse rapportage die met name moet gaan over de documenten die geheim moeten blijven, althans die geheim blijven.
Dan kan nog eens per jaar worden bekeken of dat reëel is ja of nee.
De Europese Commissie heeft ons informeel laten weten dat zij nog niet goed klaar is met de stellingname ten opzichte van het Parlement.
Dat is misschien niet goed, maar als collega Cashman dat ook vindt, kunnen wij kijken of de eindstemming misschien kan worden uitgesteld.
Tenslotte, Voorzitter, dit voorstel is vooral belangrijk voor het democratische gehalte van de Unie.
Daar gaat het om, om die burgers en daarom hoop ik dat de brede meerderheid hier in het Parlement voor het stuk zal stemmen.
Mijnheer de Voorzitter, waarde collega's, het recht op toegang tot documenten van de communautaire instellingen is een voorwaarde voor de mogelijkheid van de burgers om überhaupt de besluitvorming te controleren en te beïnvloeden.
Op dit moment zijn wij bezig een transparant en modern bestuur te creëren waarvan dat recht van de burgers natuurlijk deel uitmaakt.
Er moeten natuurlijk grenzen aan dat recht worden gesteld en ook daarover debatteren wij vandaag.
Momenteel bestaat er in de Europese Unie al een praktijk van openbaarheid van documenten en men mag niet vergeten dat moedige burgers en veel progressieve lidstaten jarenlang voor meer openheid hebben gestreden.
Wij beginnen dit debat niet vanuit het niets en kunnen het als onze plicht beschouwen de openheid te vergroten en te voldoen aan de criteria van het Verdrag van Amsterdam.
Het onderhavige verslag stuurt de situatie in veel opzichten de goede kant uit.
Het is zeer goed dat in het verslag staat dat de openbaarheid van documenten en de plicht om documenten te verstrekken betrekking heeft op alle instellingen en niet alleen de drie hoofdinstellingen.
Het is ook zeer goed dat de instellingen wordt verplicht, of liever gezegd, dat hun de mogelijkheid wordt geboden, ook documenten te verstrekken aan personen die niet in de Europese Unie wonen of geen burgers van de Europese Unie zijn.
Dat principe moet nog duidelijker worden: waarde collega's, u kunt zich toch wel indenken dat een burger van de Europese Unie op een dag informatie nodig heeft over wat bijvoorbeeld het bestuur van de Verenigde Staten doet.
Er is in feite geen enkele reden de openbaarheid van documenten geografisch te beperken.
In het verslag wordt echter niet voldoende duidelijk gemaakt of de mogelijk verschillende regels die bij het van kracht worden van deze verordening blijven bestaan, aan de criteria van meer openheid voldoen. Dat is onduidelijk.
Het is mogelijk dat er regels van kracht blijven die de openheid beperken. Onder andere op dat punt hebben wij amendementen ingediend.
De definitie van een document is ook zeer essentieel. Alleen al daarover zouden wij waarschijnlijk wel een heel jaar kunnen discussiëren en dat is waarschijnlijk ook al gebeurd.
Het is van wezenlijk belang dat de instellingen een bepaalde mogelijkheid krijgen een zogeheten eigen interne gedachtegang in praktijk te brengen. Daar moet men echter heel voorzichtig mee zijn, omdat wij op die manier een situatie kunnen creëren waarin de werkdocumenten die tot besluiten leiden, buiten de openbaarheid worden gehouden en dan kan men natuurlijk geen invloed op de besluitvorming meer uitoefenen.
Naar mijn mening gaat men in het verslag ook te ver door het recht van zogeheten derde instanties te erkennen om de toegang tot documenten te beperken.
Het kan de taak van de Raad en de Commissie zijn om dergelijke beperkingen te verdedigen, maar naar mijn mening is dat niet in het belang van het Parlement en de burgers.
Een lijst van uitzonderingen, zoals mevrouw Maij-Weggen zei, is van essentieel belang en misschien wel het belangrijkste onderdeel van dit werk.
Daarmee gaat men duidelijk de goede kant op. Ik wil echter vooral de aandacht vestigen op het volgende: als wij willen dat de burgers in het vervolg de algemene ontwikkeling van het veiligheidsbeleid kunnen volgen, dus de algemene ontwikkeling, dan is de uitzondering met betrekking tot de defensie, de veiligheid en militaire aangelegenheden veel te uitgebreid.
Ze moet nader gedefinieerd worden of er moet een schadetoets aan worden toegevoegd.
Mijnheer de Voorzitter, het recht van parlementsleden om geheime documenten te krijgen is een zeer belangrijke zaak, maar kan niet het recht van de burgers op informatie vervangen.
Dit verslag moet ook in het Parlement nog verder worden behandeld en ik geloof daarom dat het ook hier nog zal worden verbeterd.
Mijnheer de Voorzitter, fundamentele openheid en transparantie voor een democratische wijze van besturen zijn een voorwaarde voor de mogelijkheid voor de burgers om het openbare besluitvormingsproces te volgen en eraan deel te nemen.
De mogelijkheid om toegang te krijgen tot openbare documenten zorgt voor meer vertrouwen en legitimiteit, waaraan het de EU op dit moment helaas nogal ontbreekt.
Internationaal onderzoek toont ook een duidelijk verband aan tussen een open wijze van besturen en een lage corruptiegraad.
Het verslag-Cashman is dan ook niet het eerste het beste verslag.
In dit verslag wordt de kern van een toekomstig Europees openbaarheidsbeginsel vastgesteld, dat wil zeggen het beginsel dat alle documenten openbaar moeten zijn.
Er moeten weinig uitzonderingen zijn, die bovendien duidelijk vastgelegd moeten worden.
Alle documenten moeten worden geregistreerd.
Toetsing dient individueel te geschieden.
Afwijzingen dienen te worden gemotiveerd.
Van de kant van de Commissie buitenlandse zaken keren wij ons tegen de gedachte dat documenten op het gebied van het gemeenschappelijk buitenlands en veiligheidsbeleid automatisch en in hun geheel uitgezonderd moeten worden van openbaarheid.
Dat zou onaanvaardbaar zijn.
Ook op deze gebieden moet elk document apart worden getoetst.
Wij hebben dan ook, als een democratische ontsnappingsmogelijkheid, voorgesteld dat de inhoud van documenten die - na onderzoek - niet kunnen worden afgegeven aan het grote publiek, kan worden meegedeeld aan een beperkt aantal parlementsleden.
Het is echter van belang erop te wijzen dat dit voorstel geenszins de ambitie vervangt dat zoveel mogelijk documenten openbaar worden gemaakt voor het grote publiek: voor journalisten, belangenorganisaties en afzonderlijke burgers.
Artikel 255 van het EG-Verdrag gaat over de toegang van de burgers tot documenten.
De rechten van de instellingen moeten verder worden uitgewerkt in afzonderlijke bepalingen.
Het verslag-Cashman is de eerste stap op een lange weg naar meer openheid, democratie en vertrouwen bij de burgers.
Een gemeenschappelijke richtlijn is noodzakelijk en van belang.
Het zal ook zeer veel moeite kosten om de opstelling en de cultuur van de verschillende instellingen zodanig te veranderen dat men inziet dat openheid noodzakelijk, vanzelfsprekend, effectief en democratisch is.
Nu wachten wij op de stappen van de Raad.
Mijnheer de Voorzitter, ook ik wil - net als mevrouw Malmström - benadrukken dat transparantie de basisvoorwaarde is voor democratische controle en participatie van de burgers in het besluitvormingsproces.
Transparante procedures bevorderen de legitimiteit, doelmatigheid en een op de burger afgestemd bestuur.
Verder zijn zij een doeltreffende bescherming tegen willekeur, machtsmisbruik en corruptie.
Dat zijn overwegingen die voor de Commissie begrotingscontrole aanleiding zijn geweest om in deze procedure advies uit te brengen.
Het doet ons genoegen dat we in het verslag het doorslaggevende beginsel terugvinden waarvoor ook wij als Commissie begrotingscontrole sterk pleiten.
Dit beginsel luidt: uitzonderingen op de eis van transparantie mogen slechts in uitzonderingsgevallen voorkomen!
Daarom is de lange lijst van uitzonderingen die de Commissie op het oog heeft, niet acceptabel.
We geven in het belang van de burgers het juiste signaal af door die lijst van uitzonderingen met behulp van amendement 30 radicaal in te korten. Des te spijtiger vind ik het persoonlijk echter dat een dergelijke vereenvoudiging en verheldering slechts op dit weliswaar zeer belangrijke punt gelukt is, maar niet in de verordening in haar geheel.
Helaas was de wens om te anticiperen op alle mogelijke eventualiteiten en een zo compleet en uitgebreid mogelijke regeling op te stellen waarschijnlijk sterker.
In plaats van een kortere tekst produceren we dus als puntje bij paaltje komt een langere.
Ik vrees dat dit ten koste gaat van de leesbaarheid en de gebruikersvriendelijkheid.
Des te belangrijker is het dat de burgers met deze verordening niet aan hun lot worden overgelaten, maar dat de instellingen zorgen voor informatiepunten waartoe belangstellenden zich kunnen wenden en waar ze concrete hulp krijgen bij hun zoektocht naar documenten.
Als we willen dat de burgers echt gebruik kunnen maken van hun rechten, hebben we op deze informatiepunten speciaal opgeleide medewerkers nodig die de burgers tijdens hun zoektocht naar informatie als het ware bij de hand kunnen nemen en hen door het gecompliceerde labyrint van instellingen kunnen leiden.
Dit geldt ook voor het gebruik van de talen.
Mijnheer de Voorzitter, artikel 255 moet dus geconcretiseerd worden en met het verslag-Cashman gaan we al een stuk in de goede richting, maar nog niet ver genoeg.
Toch verdient het werk dat de heer Cashman in dit verslag heeft gestoken, onze waardering.
Naar mijn mening is dit een van de belangrijkste verslagen van het jaar.
Ook het advies van de Cultuurcommissie gaat verder dan het voorstel van de Commissie.
Voor de openbaarheid van bestuur hebben wij ons op de Noordse modellen geïnspireerd, omdat de traditie inzake de inzage van documenten daar reeds lang bestaat.
De Cultuurcommissie beschouwde het uiteraard als haar taak te onderstrepen dat de taal van de voorschriften zo helder, duidelijk en verstaanbaar mogelijk moet zijn en wijst er tevens op dat openheid en doorzichtigheid de beste instrumenten zijn om de problemen die door de culturele en taalkundige verschillen tussen de lidstaten op dit gebied ontstaan, op te lossen.
De inzage van documenten is naar mijn mening een belangrijk aspect van het voorlichtings- en communicatiebeleid van de EU.
Alle onderzoeken hebben aangetoond dat de afstand tussen de Europese burgers en Brussel groot is en de burgers vinden zelf dat ze te weinig van de EU afweten.
Hun kennis over de EU wordt bepaald door het oordeel van de media en specifieke belangengroepen. Vaak voelen de burgers zich machteloos tegenover de instellingen.
Nu krijgt de burger echter de mogelijkheid meer te weten te komen over zaken waarin de massamedia en de belangengroepen niet bijzonder geïnteresseerd zijn, zodat hij beter gewapend is om deel te nemen aan het open en democratisch debat dat voor het vertrouwen in de EU zo belangrijk is.
Ik hoop dat de Commissie een grote inspanning zal doen om deze wetgeving toe te lichten, ook voor jan met de pet, want de media en de specifieke belangengroepen moeten zelf hun weg vinden naar de documenten die hun belangstelling wekken.
Ik hoop ook dat de Raad en de Commissie ons vandaag een positieve behandeling zullen beloven, zodat wij de veranderingen ten gunste van de burgers en het imago van de instellingen zo snel mogelijk in gang kunnen zetten.
Op een hoorzitting die de Commissie vrijheden en rechten van de burger in september organiseerde, werd gezegd dat het tien jaar duurt om een cultuuromslag in een bestuurlijke omgeving te bewerkstelligen. We kunnen er dus maar beter vaart mee maken.
Mijnheer de Voorzitter, er zijn vele wijze woorden gesproken over de achtergrond van dit verslag.
Ik geloof niettemin dat wij erop moeten wijzen dat de zaken op hun kop worden gezet.
Het gaat er in dit geval om dat de burgers de macht krijgen om de instellingen te controleren.
In het advies van de Commissie verzoekschriften wordt onder andere gewezen op het belang van registers.
Registers zijn van wezenlijk belang als wij geen openbaarheid willen krijgen die neerkomt op openbaarheid voor insiders.
Onze parlementaire commissie wil dat de openbaarheid geldt voor alle documenten, ongeacht of ze zijn opgesteld door de instellingen of dat de instellingen ze in hun bezit hebben gekregen.
Men kan de instellingen wel bedenktijd geven, maar in dat geval mag niet voor eeuwig en altijd worden uitgesloten dat het document wordt uitgeleend.
Als de bedenktijd is verstreken, moeten ook deze documenten kunnen worden beoordeeld.
Wij moeten ook de afweging maken die rapporteur Cashman noemt.
Men moet altijd de verschillende belangen tegen elkaar afwegen: het belang van een openbare discussie en het belang van de bescherming van bijvoorbeeld afzonderlijke personen.
Het is ook van belang dat de betrokken partijen rechten hebben.
Wij benadrukken dat zij meer rechten moeten hebben dan het grote publiek.
Nu gaat het echter om de toegang van het grote publiek, niet van het Parlement, tot documenten.
De Commissie verzoekschriften vraagt om kortere wachttijden voordat documenten worden afgegeven.
Tijd is macht in onze samenleving.
Wij wijzen ook met nadruk op de belangrijke rol die de Ombudsman heeft gespeeld voor de vorderingen die ondanks alles gemaakt zijn.
Ik geloof dat hij ook in de toekomst een belangrijke rol zal spelen.
Wij willen ook benadrukken dat het er niet om gaat, nationale regels te harmoniseren.
De nationale culturen moeten kunnen voortbestaan, bijvoorbeeld in het land waar ik vandaan kom en waar men ooit het hele openbaarheidsbeginsel met toegang tot documenten heeft uitgevonden.
Mijnheer de Voorzitter, het verslag-Cashman kan in zeven woorden worden samengevat: macht van de burgers over de bureaucratie.
Het recht van het grote publiek op toegang tot de documenten van de EU-instellingen is een van de pijlers bij de bouw van een open en democratische Unie.
Toegang tot informatie zorgt ook voor meer effectiviteit.
Dit is een duidelijke stap vooruit, in de richting van een Unie met meer openheid en democratie.
Het is verheugend dat het Parlement erin geslaagd is een ruime meerderheid voor meer openheid te krijgen.
Ik wil mijn hartelijke dank betuigen aan rapporteur Cashman en aan mevrouw Maij-Weggen voor hun uitstekende samenwerking, die feitelijk heeft gezorgd voor een goed uitgangspunt voor de voortgezette onderhandelingen.
En bloc toegepaste uitzonderingen op het gebied van het gemeenschappelijk buitenlands en veiligheidsbeleid zijn er niet en zullen er ook in de toekomst niet komen.
Het beginsel van toegang tot documenten moet uiteraard alle EU-instellingen en EU-organen omvatten.
Het is daarom zeer belangrijk dat er registratie komt, met een register dat de burgers een redelijke mogelijkheid geeft om te zien welke documenten er zijn.
Openbaarheid van documenten moet het allesomvattende en fundamentele hoofdbeginsel zijn, maar moet uiteraard worden aangevuld met bepaalde goed gedefinieerde uitzonderingen.
De burgers moeten immers worden beschermd.
De Commissie heeft 16 uitzonderingen voorgesteld, wat wij veel te veel vonden.
Wij hebben ze daarom gereduceerd tot 6.
In elk afzonderlijk geval moeten er eisen gesteld worden aan de motivering waarom een document niet openbaar kan worden gemaakt.
Geheimhouding mag ook niet voor onbepaalde tijd worden uitgevaardigd.
Zodra de geheimhouding niet langer gemotiveerd is, dient het document uiteraard openbaar te worden gemaakt.
Er kunnen immers onderhandelingsstrategieën zijn waarbij men vóór een bijeenkomst behoefte heeft aan geheimhouding van een document, maar als er besluiten zijn genomen, is er misschien geen reden meer om de geheimhouding te handhaven.
Het document moet dan toegankelijk worden gemaakt.
Tegen alle besluiten inzake geheimhouding moet bovendien beroep kunnen worden aangetekend.
Men moet zich kunnen richten tot het Hof van Justitie, de Ombudsman of de verantwoordelijke EU-autoriteit, en het Parlement moet altijd vraagtekens kunnen zetten bij de motivering van de geheimhouding.
Een ander belangrijk beginsel, dat vanaf het begin van het openheidsdebat een van mijn stokpaardjes is geweest, is dat documenten zoveel mogelijk in elektronische vorm op Internet toegankelijk moeten worden gemaakt.
Daar heeft het Parlement zich voor uitgesproken en het zal vandaag zeker opnieuw het belang ervan benadrukken; en het is inderdaad belangrijk.
Ik vind dit een zeer goed voorbeeld van Zweedse en Scandinavische invloed op het EU-systeem.
Mijnheer de Voorzitter, om te beginnen wil ik de rapporteurs bedanken voor hun zeer goede werk.
Hoe meer openheid er is, hoe minder bureaucratie, hoe minder gelegenheid tot bedrog en fraude, en hoe meer legitimiteit van de instellingen bij de burgers.
Ik zal niet tot in details op het verslag ingaan - men kan natuurlijk altijd meer wensen als het om details gaat - maar ik zal mij beperken tot de grote lijnen.
Het voorstel dat nu ter tafel ligt, gaat uit van het beginsel dat alle documenten openbaar moeten zijn.
Er zijn veel minder uitzonderingen dan in het voorstel van de Commissie, en de gehandhaafde uitzonderingen zijn veel duidelijker.
Het grote publiek krijgt de garantie dat het een zo ruim mogelijke toegang tot documenten heeft, en dit op de meest eenvoudige wijze.
Hetzelfde geldt voor burgers in derde landen.
Er zal een register op alle documenten worden samengesteld.
Een verzoek om toegang tot een document zal relatief snel worden behandeld.
De landen die betere systemen hebben, zullen geen nadelige gevolgen van dit voorstel ondervinden, dat wil zeggen dat ze deze systemen kunnen behouden.
Bovendien zal er elk jaar een verslag aan het Parlement worden verstrekt, zodat wij de onderhavige activiteit voortdurend kunnen volgen.
Ik wil ook benadrukken dat aan alle burgers moet worden gegarandeerd dat zij op zoveel manieren als mogelijk toegang tot documenten krijgen.
In onze fractie hebben wij zelfs gediscussieerd over de mogelijkheid dat slechtzienden of mensen met een andere handicap documenten kunnen krijgen in een andere vorm dan op schrift.
Ik vestig de aandacht op Internet en op andere mogelijkheden die in de toekomst de toegang tot documenten kunnen vergemakkelijken.
Ik wil ter afsluiting zeggen dat wij parlementsleden ons met grote eensgezindheid moeten scharen achter dit veelomvattende voorstel. De problemen liggen namelijk niet bij ons.
Het gaat er nu om dat wij in onze onderhandelingen met de Raad en de Commissie een goede resolutie tot stand brengen en tot een goed resultaat komen.
Dat is het belangrijkste en dat is ons streven.
Mijnheer de Voorzitter, openheid en openbaarheid in de Europese Unie staan niet in een goed daglicht.
In de beeldvorming van de burger is de Europese Unie een logge ambtenarij die allerlei regelingen achter gesloten deuren zit te bekokstoven.
Als parlementariër kan ik dat beeld bevestigen.
Vooral de Raad van Ministers is een gesloten bastion.
Ook het voorliggende wetsvoorstel van de Europese Commissie stemt niet tot vrolijkheid.
Gelukkig is dit Commissievoorstel door de verschillende parlementscommissies fors aangepast mede dankzij de inbreng van een aantal liberale rapporteurs voor advies die zojuist gesproken hebben.
Het hoofdbeginsel moet worden dat alle stukken openbaar zijn behoudens uitzondering.
Dat is de wil van dit Parlement.
Al met al vindt de ELDR-fractie het voorstel flink verbeterd, maar er kunnen nog meer verbeteringen in worden aangebracht.
Ik wijs erop dat de regeling voor de registratie van documenten te ingewikkeld is, dat de uitzonderingsgronden beter kunnen worden geformuleerd en dat ook niet-Europese EU-onderdanen recht hebben op openbaarheid.
De bepalingen over de inlichtingenplicht van Commissie en Raad tegenover het Europees Parlement horen in dit wetsvoorstel niet thuis.
Het leerstuk van de politieke verantwoordelijkheid moet niet verward worden met de openbaarheidsrechten van de burgers.
Ik roep al met al de sociaal-democratische en conservatieve fracties en de andere trouwens natuurlijk ook op om onze amendementen te steunen.
Voorzitter, één woord over de positie van de Europese Commissie, want over de Raad heb ik het al gehad.
Over de Europese Commissie hebben mijn fractie en ik onze twijfels.
Naar verluidt is deze openbaarheidsregeling nauwelijks in het college ter sprake geweest en is zij tot nu toe daar beschouwd als een vooral ambtelijke aangelegenheid.
Ik hoor daar graag de mening van de hier zittende commissaris over.
Als dat zo zou zijn dan is dat een misrekening want het gaat hier om de geloofwaardigheid en betrouwbaarheid van de Europese Unie in de ogen van de burger.
Ik roep de Europese Commissie op voluit mee te werken aan een goede regeling die is gebaseerd op het beginsel van openbaarheid behoudens uitzondering.
Voorzitter, mijnheer Cashman, laat er geen misverstand over bestaan, ook mijn fractie vindt dat uw verslag een grote stap voorwaarts is vergeleken bij het verslag van de Commissie.
Er zijn minder uitzonderingen en er bestaat de mogelijkheid voor lidstaten om een eigen nationale verdergaande wetgeving te behouden.
Maar er zijn ook punten van kritiek. Ik wil er een uitpikken.
Het is de vermelding in uw verslag van het zogenaamde "select committee", de commissie van onderzoek.
Let wel, het gaat hier om een "select committee" van het Europees Parlement.
Een kleine groep Europese parlementsleden die in de toekomst toegang zou kunnen krijgen tot geheime militaire documenten.
Mijn probleem en het probleem van mijn fractie is dat die regeling voor parlementariërs is opgenomen in een regeling die zou moeten gaan over de toegang van het publiek, van de burger.
Het kan toch niet zo zijn, mijnheer Cashman, dat als wij een goede deal voor onszelf eruit slepen als het gaat om toegang tot documenten, wij vervolgens de burger in de kou zouden laten staan op datzelfde punt.
Ik herinner u eraan dat gevaar is niet denkbeeldig, want het Europees Parlement heeft besloten om in beroep te gaan tegen het Solana-besluit.
Maar heeft er tegelijkertijd bij gezegd dat het doorzetten van die zaak afhankelijk is van de voortgang van de onderhandelingen op het punt van het select committee.
Met andere woorden, er wordt in mijn ogen ten onrechte een link gelegd tussen de rechten van parlementariërs en de rechten van het publiek.
Ik zou dan ook een oproep willen doen aan de rapporteurs om elke verwijzing naar rechten van parlementariërs weg te halen uit de regeling die gaat over de toegang van het publiek tot documenten en ik wil alle collega's oproepen om zeer goed in de gaten te houden dat hun belangen niet worden uitgespeeld tegen de belangen van het publiek.
Mijnheer de Voorzitter, in dit Parlement is reeds veel gepraat over het dichter bij elkaar brengen van de Unie en de burgers en als we dit werkelijk willen, dan is dit project naar mijn mening doorslaggevend.
Het kan ertoe leiden dat de burgers inspraak krijgen en actief deelnemen aan dit interessante spel in plaats van louter toeschouwers of schaakfiguren te zijn.
Daarom vind ik het belangrijk dat we ons in dit verslag concentreren op de rechten van de burgers en dit probleem niet verwarren met allerlei andere zaken die met de inzage van documenten te maken hebben, noch met het intern gekibbel over de toegang van het publiek tot documenten in de Raad en de Commissie.
Deze keer gaat het om de rechten van de burgers.
Ik onderstreep dat wij in elk geval zullen stemmen voor een zo breed mogelijke definitie van het begrip documenten.
Tegenwoordig kunnen documenten vele vormen hebben en wij willen de toegang tot zoveel mogelijk soorten van documenten in zoveel mogelijk vormen verzekeren.
Dit houdt ook in dat er zo weinig en zo beperkt mogelijke uitzonderingen moeten zijn.
Het is voor mij gewoon onbegrijpelijk dat de regels binnen de communautaire samenwerking beperkter zouden zijn dan die in de lidstaten.
Het is toch onaanvaardbaar dat de burgers in de Unie minder rechten inzake de toegang tot documenten zouden hebben dan burgers in de lidstaten.
Ik kan niet begrijpen waarom het zoveel gevaarlijker of belangrijker zou zijn dat iets van deze gemeenschap, zoals men de Unie noemt, publiek bekend wordt dan wanneer iets gelijkaardigs vanuit de Zweedse of eventueel Deense regering aan het licht komt.
Het is dan ook uiterst belangrijk dat de rechten van de burgers, die in hun eigen lidstaat een goede toegang tot de documenten hebben, niet beknot worden, maar dat de samenwerking juist tot resultaat heeft dat de rechten in de lidstaten nog verbeterd worden en die in de Unie natuurlijk ook.
Als wij de rechten van de burgers au sérieux nemen en de Unie echt dichter bij de burgers willen brengen, dan moet er meer zijn dan mooie documenten en grootse toespraken. Dan gaat het om concrete rechten van de burgers.
Mijnheer de Voorzitter, allereerst wil ik namens de afgevaardigden van de Lista Bonino rapporteur Cashman danken voor het uitstekende werk dat hij naar ons inzicht verricht heeft.
Verder wilde ik erop wijzen dat wij nogal bezorgd zijn over een aantal aspecten, wij vinden dat het recht op toegang tot informatie erkend zou moeten worden als een burgerrecht en als een politiek recht.
Om dit politieke en burgerrecht uit te oefenen is er tegenwoordig Internet, dat binnen de Europese instellingen nog steeds een vreemde eend in de bijt is: weliswaar is men inmiddels begonnen gebruik te maken van Internet, maar nog heel wat mogelijkheden worden onbenut gelaten.
Internet is iets uitzonderlijks, en vandaag de dag is het vast en zeker het eenvoudigste, het goedkoopste en meest toegankelijke medium.
In deze zin zullen wij voor de amendementen stemmen die het gebruik van Internet bevorderen.
Wat specifiek onze bezorgdheid aangaat: deze gaat in de eerste plaats uit naar het gemeenschappelijk buitenlands en veiligheidsbeleid, maar ook naar justitie en binnenlandse zaken.
In deze beleidssectoren is er geen sprake van gegarandeerde toegang tot documenten: niet alleen de burgers wordt die toegang ontzegd maar zelfs het Europees Parlement, dat overigens niet eens officieel wordt ingelicht laat staan geraadpleegd over gewichtige documenten.
Onze tweede zorg heeft te maken met de geheimhouding waar de Raad zich achter verstopt bij het nemen van wetgevingsbesluiten.
Momenteel is het zo dat de burgers en de leden van het Parlement niet eens te weten mogen komen wat voor standpunten de nationale delegaties binnen de Raad uitdragen en hoe ze stemmen.
Als nu de Raad een medewetgevingsorgaan is, een soort Eerste Kamer met wetgevingsbevoegdheid, dan ligt het voor de hand dat de stemming en de werkzaamheden van de Raad openbaar moeten zijn.
De burgers hebben immers het recht te weten hoe hun regering heeft gestemd over kwesties van vitaal belang.
Onze derde zorg slaat op de beperkte toegang tot teksten van vergelijkende examens voor personeelswerving in de Unie.
Er is inderdaad een schemerzone die allerlei gevallen van discriminatie en wanbestuur in de hand werkt en dat heeft weer een directe weerslag op de kwaliteit van het werk dat de instellingen verrichten.
Wij leden van de Lista Bonino zijn echter ook de mening toegedaan dat men de zaken niet te ver naar de andere kant mag doordrijven: het is niet de bedoeling een overreglementering af te dwingen waarmee ongelimiteerde toegang wordt verzekerd tot informatie of meningen die geen enkele besluitvormingswaarde hebben.
Wij zullen er bij onze stemming dus op letten dat er een eerlijk evenwicht wordt gevonden tussen deze twee uitersten.
Mijnheer de Voorzitter, het standpunt van de Commissie inzake de toegang van het publiek tot documenten wordt verduidelijkt in het interne handboek dat de Commissie op 11 oktober aan haar ambtenaren stuurde en waarin ze vertelde hoe ze moeten reageren wanneer leden van dit Parlement inzage in documenten vragen.
Op 13 oktober werd dit handboek aan het Parlement gestuurd, maar ik heb het deze nacht voor het eerst gezien.
Indien een lid van het Parlement inlichtingen vraagt in het kader van de kwijtingprocedure, hebben de ambtenaren van mevrouw De Palacio de opdracht gekregen dergelijke verzoeken af te wijzen.
Slechts één persoon - de voorzitter van de Commissie begrotingscontrole - heeft het recht in het kader van de kwijtingprocedure informatie aan te vragen.
In dit intern handboek voor de ambtenaren kan men verder lezen dat wanneer een lid van het Parlement in de pers een interessant artikel vindt en graag het betreffende document wil raadplegen, slechts één lid van het Parlement een verzoek daartoe kan indienen en dat is de Voorzitter van het Parlement.
Dit is schandalig, maar het toont aan welke bedoelingen de Commissie met de kaderovereenkomst had.
Als de leden van dit Parlement niet eens de gewenste informatie kunnen krijgen, hoe kunnen gewone burgers dat verdorie dan wel?
Er zijn dus redenen genoeg voor alle leden om naar hun fracties te gaan ...
(Spreker wordt door de Voorzitter onderbroken)
Mijnheer de Voorzitter, geachte collega's, transparantie waarborgt een betere deelname van de burgers aan het besluitvormingsproces en een grotere legitimiteit, doelmatigheid en verantwoordelijkheid van het bestuur in een democratisch systeem.
Een absolute voorwaarde voor dit systeem is dat de documenten van de Unie voor de burgers zo goed mogelijk toegankelijk zijn.
De beoordeling van deze verordening moet in principe positief uitvallen, vooral omdat duidelijk wordt gesteld dat deze verordening zowel betrekking heeft op alle politieke terreinen als op alle instellingen van de Unie.
Er blijft echter één groot pijnpunt bestaan.
De lijst van uitzonderingen in artikel 4 kan bij ruime toepassing het doel van deze verordening volledig tenietdoen.
Deze lijst wordt gekenmerkt door vaagheid en de daarmee verbonden rechtsonzekerheid voor de burgers.
Ik vind het uiterst bedenkelijk dat de toegang tot documenten wordt geweigerd als - en ik citeer uit artikel 4 - "afbreuk zou kunnen worden gedaan aan het doeltreffend functioneren van de instellingen".
Dit voorschrift kan de deur wijd openzetten voor willekeur.
Het begrip "doeltreffend functioneren van de instellingen" is een vaag begrip dat ook niet in overeenstemming is met de rechtspraak van het EHvJ.
Naar de mening van het EHvJ moet bij de beoordeling van de vraag of er toegang moet worden verleend tot een document, een afweging worden gemaakt tussen de belangen van de instelling, de vertrouwelijkheid van het document en het belang van degene die het verzoek indient.
Afbreuk aan het doeltreffend functioneren van de instellingen is niet voldoende rechtvaardiging om de toegang tot documenten te weigeren.
Dit voorschrift moet worden geschrapt of ten minste worden aangevuld met de plicht tot belangenafweging.
Het doel van deze verordening is optimalisering van de toegang tot de documenten met een zo groot mogelijke inachtneming van het beginsel van openheid.
Het voorstel voor de verordening kan slechts aan dit doel beantwoorden wanneer de lijst van uitzonderingen in artikel 4 op zijn minst van zijn scherpe kanten wordt ontdaan.
Mijnheer de Voorzitter, in deze zaal vindt vandaag een heel belangrijk en serieus debat plaats, een debat over een van de belangrijkste stukken wetgeving die wij als Parlement moeten behandelen.
Hierin gaat het namelijk om de betrekkingen tussen de gewone burger en de instellingen, waarvan de kwintessens gelegen is in de toegangsmogelijkheden van de burger tot instellingen.
Het kader voor dit debat wordt afgebakend door het voorstel van de Europese Commissie ten aanzien waarvan het Europees Parlement met het verslag van collega Cashman, die ik bedank voor zijn uitstekende werk, een standpunt heeft ingenomen. De vraag die hier echter onbeantwoord blijft, is wat er gaande is in de Raad.
Tot nu toe hebben wij geen enkel voorstel van de Raad onder ogen gekregen.
Wij hebben alleen het radicale, en mijns inziens onaanvaardbare standpunt gezien dat de heer Solana heeft ingenomen over de vraagstukken inzake het gemeenschappelijk buitenlands beleid.
Mijnheer de Voorzitter, waarde collega' s, ik doe een beroep op u! Laten wij druk uitoefenen op de Raad en hem vragen van gedachten te veranderen.
Mijnheer de Voorzitter, eerst en vooral dank ik de heer Cashman voor het uitstekend werk dat hij met dit verslag heeft geleverd.
Ik vind dat het verslag een krachtig signaal geeft aan de instellingen van de Unie en aan het publiek.
Openheid in het wetgevend proces en in het openbaar bestuur vormen de pijlers van een goed werkende democratie.
Daarom is het niet voldoende dat een systeem formeel open is.
Het moet ook als zodanig ervaren worden.
Het voorstel van de Commissie voor een verordening herinnert mij aan het beroemde sprookje van H.C. Andersen over de nieuwe kleren van de keizer.
Men zegt het een, maar men doet het ander.
Het Europees Parlement moet de rol van het kleine jongetje in het sprookje vervullen.
De gewone manier van internationale samenwerking met alle diplomatische gewoontes, waaronder de regel dat alles achter gesloten deuren moet gebeuren, past niet in de moderne samenwerkingsvorm die de EU ontwikkeld heeft.
Wij moeten van deze denkwijze afstappen.
Het publiek moet een nagenoeg onbeperkte toegang tot de documenten hebben, met slechts enkele beperkingen.
Anders verliezen wij de steun van de bevolking voor de Europese samenwerking.
Ik voeg er graag aan toe dat het voorstel van de heer Cashman ook gevolgen zal hebben voor de lidstaten, ook al betreffen de regels alleen de toegang van het publiek tot EU-documenten. In de lidstaten zal men bepaalde documenten niet langer geheim kunnen houden met het gebruikelijke excuus dat het een EU-aangelegenheid betreft.
De scepsis van de bevolking ten opzichte van de EU is het gevolg van deze houding, waaraan met het verslag-Cashman een einde zal worden gemaakt.
Het is bevorderend voor het vertrouwen van de burgers in de Europese samenwerking.
Om af te ronden wil ik nog zeggen dat het jammer was dat Jens-Peter Bonde het verkeerde document als uitgangspunt voor zijn interventie van vandaag had genomen.
Hij had het in elk geval niet over het verslag-Cashman.
Mijnheer de Voorzitter, ik dank de heer Cashman voor zijn noeste en geïnspireerde arbeid in de commissie.
Vrijheid van informatie en een cultuur van een open en inzichtelijke overheid zijn krachtige mechanismen voor een beter bestuur en voor het uitroeien van corruptie en malversaties.
Aangezien het de heer Prodi was die in januari voorstellen in deze richting aan ons presenteerde, hadden wij gehoopt dat hij hier aanwezig zou zijn om te reageren op dit debat.
De Commissie heeft zich tijdens onze beraadslagingen zelfs ongewoon stil gehouden, maar wij zien uit naar de opmerkingen van de commissaris hedenmorgen.
In de Raad heeft de heer Solana een onversaagde poging gewaagd zich te laten kronen tot prins der duisternis.
Maar als dit verslag vandaag in stemming is gebracht, staat het Parlement paraat om met de Commissie en de Raad te onderhandelen over een gedragscode die de burger met de ogen zal doen knipperen tegen de felle Straatsburgse zon.
Publicatie moet ons uitgangspunt zijn en de bewijslast moet liggen bij diegenen die dat willen tegengaan.
Het is grotesk dat in de Europese Unie nationale overheden hun beleid ontwikkelen achter een dichte sluier van geheimhouding.
De wet op openbaarheid van bestuur zoals voorzien in artikel 255 zal daar korte metten mee maken.
Mijnheer de Voorzitter, ik wil mijn dank betuigen aan de rapporteur en aan alle anderen die bij dit verslag betrokken waren.
Het is een zeer belangrijk verslag, dat een belangrijk deel uitmaakt van wat wij zouden kunnen aanduiden als het nieuwe openbaarheidsbeginsel van de EU.
Daartoe behoren, naast dit wetgevingsvoorstel dat de toegang van de burgers tot documenten regelt, ook de raamovereenkomst tussen de Commissie en het Parlement en andere overeenkomsten, zoals het Solana-besluit.
Nu is het moment aangebroken om de EU opener en democratischer te maken.
Het zou een grote teleurstelling zijn als wij daarin niet zouden slagen.
Het gaat om rechtszekerheid, een effectief bestuur en een effectieve democratie.
Wij moeten bedenken dat dit voorstel dient tot het vastleggen van het recht van de burgers op toegang tot documenten, zonder dat zij überhaupt hoeven te motiveren waarom, of zonder dat zij hoeven aan te tonen dat de documenten hun aangaan.
Wij moeten dit niet verwarren met de rol van het Parlement of met toekomstige interinstitutionele overeenkomsten.
Het verslag-Cashman betekent een verbetering van het voorstel van de Commissie, maar naar mijn mening is die verbetering niet voldoende.
Wij moeten nog steeds stemmen voor veel van de amendementen die onder andere door de Fractie van De Groenen/Vrije Europese Alliantie en door de Fractie van de Europese Liberale en Democratische Partij zijn ingediend.
Het amendement inzake een register is van bijzonder groot belang.
Verder moet het recht van de burgers niet worden geïnterpreteerd, maar moeten zij direct recht hebben op toegang tot documenten, om zelf te kunnen uitmaken wat van belang is.
Mijnheer de Voorzitter, met het onderhavige verslag zijn we op de goede weg, maar het gaat niet ver genoeg.
Bij het publiek wordt tegenwoordig vaak de indruk van goede voorlichting gewekt door grote hoeveelheden glossy brochures onder het volk te verspreiden.
Maar de burgers beoordelen de informatie niet op het uiterlijk, maar op inhoud, transparantie en begrijpelijkheid.
Het is juist dat met transparantie en openbaarheid fenomenen als corruptie en verspilling sneller voorkomen kunnen worden.
Het laatste verslag van de Rekenkamer laat zien hoe dringend noodzakelijk veranderingen zijn.
Ik wil wat zeggen over drie andere aspecten.
Ten eerste: democratie berust op participatie van de burgers en moet aanzetten tot handelen.
Wat gebeurt er echter wanneer men niet of niet voldoende wordt geïnformeerd, wanneer er een wirwar van voorschriften opdoemt, waarin een Parlementslid niet eens de weg kan vinden, laat staan een normale burger?
Het gaat er bij de informatie toch ook om dat de burger zijn eigen belangen in onze beslissingen terugvindt, als het bijvoorbeeld om stimuleringsprojecten of andere zaken gaat.
Ten tweede worden de documenten vaak opgesteld in een taal die een jurist niet eens begrijpt, laat staan een burger.
En ten slotte is de aangewezen geheimhouding zelfs voor de leden van het Parlement zo groot dat veel feiten die we tenslotte ook nodig hebben voor onze eigen besluitvorming, zo verborgen blijven dat men ...
(Technische storing)
Mijnheer de Voorzitter, de veelgehoorde retoriek van het Europa van de burger is niet terug te vinden in de restrictieve toegangsregels voor documenten die Commissie en Raad voorstellen.
Willen deze instellingen de burger eigenlijk wel bij Europa betrekken?
Uit hun houding blijkt eerder een keuze voor centralisatie van macht.
Waarom is gekozen voor een verordening?
Het gaat toch om documenten van de instellingen?
En waarom zijn de toegangsuitzonderingen zo breed geformuleerd?
Zeker nu in de Raad geen unanimiteit vereist is, ligt de enige mogelijkheid tot bijsturing bij het Parlement.
Gelukkig is met het verslag-Cashman/Maij-Weggen getracht een document op te stellen, waarin het recht op toegang van burgers tot documenten geregeld is en niet het recht van instellingen om restricties vast te stellen.
Maar ook het Parlement ontsnapt niet aan machtsspelletjes.
Zo bevat het verslag amendementen over het recht van de instellingen om documenten te classificeren als geheim dan wel openbaar, amendementen die vooral zijn gericht op vergroting van eigen invloed.
Maar hoort dit onderwerp feitelijk thuis in een verordening over het recht van burgers op toegang tot documenten?
De regeldrift van het Parlement die blijkt uit de vele amendementen, leidt bovendien tot het ontstaan van een moeilijk toepasbare regeling.
En dat terwijl transparantie en openheid, noodzakelijk om de betrokkenheid van burgers te waarborgen, juist het best worden gediend met een heldere, eenvoudige regeling.
Daar horen zeker wij als Parlement ons aan te houden.
Mijnheer de Voorzitter, ik wil de heer Cashman danken voor zijn verslag, dat is aangevuld met de adviezen van de leden Maij-Weggen, Hautala, Malmström, Theato, Thors en Andreasen.
Ik denk echter dat de heer Cashman doelt op alle instellingen behalve de Raad, want de Raad is een zwart gat in deze Europese Unie, de Raad is de grote onbekende die buiten het universum staat.
Ik vind dat men een stap vooruit heeft gezet naar toepassing van het recht van de burger op informatie en kennis.
Waarschijnlijk zal het met elektronische middelen lukken de burger deze kans op informatie te geven, doordat een en ander automatisch gaat zonder dat men per se aanspraak hoeft te maken op een wettig belang daarnaar te vragen.
Ik vind bovendien dat men zou moeten proberen, zoals de Commissie verzoekschriften en de Ombudsman bepleiten, om de nodige bekendheid te geven aan de institutionele en bureaucratische passages van voorstellen en maatregelen. Zo kan tevens worden uitgemaakt wie waar verantwoordelijk is - hetgeen hoe dan ook altijd bij het bestuur ligt - zonder dat die verantwoordelijkheid in stukjes wordt opgedeeld.
Ik had het over verantwoordelijkheid, want ik vind dat de burgers via de nodige informatie beschermd moeten worden tegen de misstappen van het overheidsbestuur.
Als het daar niet om was, dan zou hier alleen maar sprake zijn van een verlangen naar kennis.
Maar juist met het oog op het recht van de burger zich af te schermen tegen wanbestuur van de overheid, wordt informatie een noodzaak.
Dan nog een laatste punt: er kan geen sprake zijn van recht op informatie, dus het recht van de burger om beschermd te worden tegen fouten van het overheidsbestuur, als er geen eenvoudiger, meer begrijpelijke procedures komen, als de procedures qua aantal en soort niet gereduceerd worden.
Mijnheer de Voorzitter, ten eerste mijn hartelijke dank aan rapporteur Michael Cashman en aan al degenen die een bijdrage hebben geleverd aan dit verslag.
Transparantie was tot nu toe nauwelijks meer dan een misbruikte slogan als het om de doorzichtigheid van de activiteiten in de EU-instellingen ging.
Het verslag-Cashman met zijn eisen is een eerste waardevolle stap voorwaarts, maar, naar mijn mening, ook niet meer dan dat.
Wij Parlementsleden zouden meer moed moeten hebben.
We zullen een Europees transparantie-initiatief in het leven roepen, afgekort ETI genaamd, dat boven de partijen en de parlementen staat.
Dit initiatief zal bestaan uit Europarlementariërs, uit nationale parlementariërs, maar ook uit vertegenwoordigers van de media, omdat het de bedoeling is dat wij ons gezamenlijk weren tegen de onhoudbare geheimhoudingspraktijken van de EU-instellingen.
Daarbij gaat het niet alleen om het beginsel van de onbegrensde toegang tot alle documenten, maar het is uiteraard ook van belang dat we er eindelijk in slagen om de deuren bij Raadszittingen te openen, zodat de Raad in de toekomst niet meer à la Metternich in het geheim stilletjes beslissingen velt en daarna dan een goedkoop Brussels-bashing kan gaan bedrijven.
Juist de vertegenwoordigers van de media zijn van harte uitgenodigd om ons Parlementsleden te steunen en samen naspeuringen te verrichten, zodat we alles ontdekken wat de burger wil en moet weten.
Morgen al zal er in Londen een bijeenkomst plaatsvinden.
We zullen de Britse minister van Buitenlandse Zaken en de minister van Wetenschappen om begrip vragen en het weekend daarna zal de Europese Raad van Kunstenaars in Madrid bijeenkomen en ook daar zal het ETI een centrale plaats innemen op de agenda.
Ons voorbeeld voor dit alles is de Amerikaanse Freedom of Information Act en de transparantie zoals die in Zweden in de praktijk wordt gebracht.
Het is geen toeval dat hier bijna alleen Scandinaviërs hebben gesproken en uit Duitsland en Italië maar heel weinig te horen was en uit Frankrijk - geloof ik - helemaal niets, in ieder geval tot nu toe niet.
Het komt goed uit dat de Zweden komend jaar het voorzitterschap van de Raad op zich zullen nemen en misschien kunnen zij dan nog een aanzienlijk duidelijker signaal afgeven.
We hebben in ieder geval een nieuw tijdperk van Verlichting nodig en het is een grote kans voor ons als Parlementariërs om hier echt ons ware gezicht te laten zien.
Mijnheer de Voorzitter, ik wil de heer Cashman bedanken voor zijn goede werk.
Hij is echter niet de enige die ik wil bedanken; ook mevrouw Hanja Maij-Weggen van de PPE-DE-fractie, die via de versterkte Hughes-procedure de tweede rapporteur is, moet hartelijk worden bedankt.
Ik ben verheugd dat zij in deze zaak goed en succesvol hebben samengewerkt.
Transparantie en democratie zijn belangrijke waarden in ons werk en die kunnen worden gerealiseerd als men registers over bestaande informatie, ook de geheime verklaarde informatie, verplicht stelt.
Dat is een beginsel dat ik in mijn eigen verslag over de toegang tot informatie over het milieu als uitgangspunt heb genomen.
Het is ook van belang dat de burgers te horen krijgen wanneer een document dat op het moment van aanvraag vanwege onvolledigheid of vertrouwelijkheid nog niet openbaar is, verkrijgbaar zal zijn.
Ik wil de aandacht vestigen op een zaak die betrekking heeft op de openbaarheid van informatie die in handen is van eenheden die onder de Commissie vallen of door de EU-instellingen zijn opgericht.
Dergelijke eenheden zijn bijvoorbeeld het Europees Milieuagentschap in Kopenhagen en het zeer binnenkort op te richten agentschap voor de voedselveiligheid.
De documenten van die eenheden moeten natuurlijk eenduidig onder de regelgeving inzake openbaarheid vallen.
Ik vind de door de heer Cashman gekozen techniek echter niet goed.
Het opsommen van de eenheden in aparte bijlagen is technisch onhandig, aangezien er nieuwe eenheden worden opgericht en andere worden hervormd.
Het zou beter zijn in de paragrafen zelf regels te creëren die alle eenheden verplichten hun documenten te publiceren en registers daarover op te stellen.
Ten tweede wil ik wijzen op de uitzonderingen.
Het vastleggen van uitzonderingen is een nogal gevoelige zaak, want ook een goed verslag en een grote toename van transparantie wordt in de hoofden van de burgers gemakkelijk overschaduwd door een onhandige regelgeving inzake uitzonderingen.
Natuurlijk moet er eindelijk een besluit worden genomen over de openbaarheid inzake het werk van de Raad. Uitzonderingen mogen de Raad niet de mogelijkheid geven zich daarachter te blijven verschuilen.
Het is echter net zo belangrijk de aan paranoia grenzende houding van de burgers te veranderen die bijvoorbeeld wordt gevoed door de overdreven geheimzinnigheid rondom documenten over de veiligheid en de defensie.
Het is in feite ook in het belang van de veiligheid dat de burgers de mogelijkheid hebben via feiten en documenten te beoordelen hoeveel vertrouwen zij in de Europese defensie hebben.
Mijnheer de Voorzitter, wij bevinden ons nu in een situatie waarin wij daadwerkelijk kunnen zeggen dat wij stappen nemen in de richting die al jarenlang wordt geëist en waarvan de beginselen in het Verdrag van Amsterdam werden aanvaard.
Transparantie moet de basispijler worden van alle werkzaamheden van de Europese Unie. Het recht op toegang tot documenten is op zich echter nog niet genoeg om die transparantie te realiseren.
Wij moeten ervoor zorgen dat de werkzaamheden van alle instellingen zijn gebaseerd op transparantie, duidelijkheid en begrijpelijkheid, en dat houdt in dat de structuren van de besluitvorming duidelijk zichtbaar moeten zijn.
Daarbij moet men bureaucratie vermijden.
De termijnen die aan de publicatie van documenten worden gesteld, moeten uiterste termijnen zijn, omdat in normale omstandigheden de burgers vanzelfsprekend toegang tot documenten hebben.
Ik vind het ook zeer belangrijk dat in dit verslag een jaarlijkse controle wordt voorgesteld, omdat men bij een jaarlijkse controle grondig de lijsten door kan nemen van documenten die niet gepubliceerd konden worden.
In die fase bestaat dan de mogelijkheid ook op politieke gronden na te gaan of de beweegredenen voor geheimhouding van documenten doelmatig zijn geweest.
Ik hoop dat het verslag hier in het Parlement goed wordt ontvangen.
Voorzitter, er ligt een gapende kloof tussen de standpunten van het Parlement en de standpunten van de Raad en de Commissie.
Deze kloof symboliseert de afstand tussen de Europese Unie en haar burgers.
Onze bevolking ziet Europa als ondemocratisch, een plek waar achter gesloten deuren besluiten worden genomen.
De kloof wordt ook een democratisch gat in Europa.
Informatie-uitwisseling is tenslotte een essentieel fundament van de moderne democratie dat door publiek debat, media en publieke controle en inbreng van maatschappelijke organisaties wordt gevoed.
Onze voorstellen hier in het Parlement overbruggen deze afstand.
Ik wil meteen benadrukken dat de grote meerderheid van het Parlement de voorstellen steunt, inclusief onze collega's uit landen die misschien in hun eigen land minder die traditie van openheid kennen.
Ik zie deze eensgezindheid binnen ons gehele Parlement als een grote prestatie waarmee het Europees Parlement aantoont dat dit een Europa-breed gevecht voor de Europese democratie is geworden.
Ik concludeer dat de Raad in juli een ernstige fout heeft gemaakt door alle documenten over militaire zaken categorisch geheim te verklaren.
Dit besluit symboliseert de weg die nog moet worden afgelegd voordat we in Europa daadwerkelijk een democratisch gecontroleerd veiligheids- en defensiebeleid kennen.
Het Europees Parlement vraagt dan ook dat in de toekomst het Europees veiligheids- en defensiebeleid wordt ingebed in de structuren van de Europese Commissie.
Eerst moet nu het onverteerbare besluit van de Raad worden aangepakt.
Natuurlijk erkent het Europees Parlement de noodzaak van geheimhouding van bepaalde militaire zaken, maar dan wel op basis van de beoordeling van de inhoud van ieder afzonderlijk document aan de hand van controleerbare criteria en procedures.
Parlementaire controle op geheime documenten kan vervolgens plaatsvinden via een select committee van het Europees Parlement.
Voorzitter, toegang tot documenten is van fundamenteel belang voor onze Europese democratie.
De Raad en de Commissie moeten in de komende weken in onderhandelingen vergaand over de brug komen.
Zo niet, dan zal de sociaal-democratische fractie samen met andere dit informatierecht bij wet trachten af te dwingen.
Mijnheer de Voorzitter, ten eerste stemt het mij tot voldoening dat ik hier voor de geachte afgevaardigden het standpunt van de Commissie betreffende de door de verschillende commissies ingediende amendementen op het voorstel voor een verordening mag uiteenzetten. Wij zijn het er overigens allen over eens dat de onderhavige verordening met het oog op de democratie en de voortgang van onze samenleving een fundamentele rol speelt.
Bovendien wil ik hier mijn of liever gezegd onze enorme waardering uitspreken voor de inspanningen van de rapporteur, de heer Cashman, en de auteur van het voorstel, mevrouw Maij-Weggen, om dit verslag in zulk een korte tijdspanne voor te leggen.
Conform artikel 255 van het Verdrag dient de verordening vóór 1 mei 2001 te worden aangenomen, dat wil zeggen twee jaar na de inwerkingtreding van het Verdrag van Amsterdam.
Voordat ik ons standpunt uiteenzet, wil ik u erop attenderen dat de Commissie haar voorstel heeft opgemaakt op basis van onze ervaring met de vrijwillige gedragscode van de voorbije zes jaar en de toepassing van deze code enerzijds en de analyse van de wetgeving van de lidstaten anderzijds. Sommige landen zijn immers bijzonder vertrouwd met het verlenen van openbare toegang tot documenten.
Het Verdrag verleent de burgers het recht op toegang tot de documenten van de Europese instellingen overeenkomstig bepaalde beginselen en voorwaarden.
Zoals blijkt uit het voorstel is de Commissie van oordeel dat een betere toegang tot documenten de participatie van de burgers in het besluitvormingsproces zal bevorderen en de legitimiteit, de efficiëntie en de verantwoordelijkheid van de overheden binnen het democratisch systeem zal verhogen.
Daarom is openheid het basisbeginsel, ofschoon ook de verdediging van het algemeen belang en de eerbiediging van een aantal bijzondere bescherming genietende rechten moeten worden gegarandeerd.
Dat is het wezenlijke evenwicht dat wij moeten nastreven.
Onze wetgeving zal tevens een ander niet minder belangrijk evenwicht moeten handhaven: het evenwicht tussen de drie in het Verdrag van Amsterdam bedoelde instellingen.
Dit neemt uiteraard niet weg dat ook de overige instellingen er goed aan zouden doen de verordening te onderschrijven zodra deze wordt aangenomen.
In de toespraak die Commissievoorzitter Prodi op 3 oktober hier voor het Parlement heeft gehouden, heeft hij gewag gemaakt van de institutionele driehoek. Hij heeft toen onderstreept dat in een op toezicht en evenwicht gebaseerd Europees systeem de feilloze werking van elk van de instellingen het algemeen belang ten goede komt.
Aangezien voor elke instelling een specifieke taak is weggelegd, spreekt het vanzelf dat ook hun behoeften en verplichtingen verschillen.
Dankzij het verslag van de heer Cashman weten wij nu duidelijk welke de prioriteiten van het Parlement zijn.
De Raad heeft echter ten aanzien van een aantal belangrijke bepalingen van het voorstel nog geen definitief standpunt ingenomen.
Daar wij hierover momenteel in het ongewisse verkeren, ziet de Commissie zich ertoe genoodzaakt in deze fase van de procedure slechts een algemeen standpunt te formuleren.
Er zijn immers verschillende amendementen die wij niet kunnen onderschrijven zonder vooruit te lopen op de toekomstige onderhandelingen en een definitief standpunt terzake.
De Commissie stelt met voldoening vast dat het Europees Parlement op velerlei punten met de voorgestelde benadering akkoord gaat.
Sterker nog, de amendementen berusten doorgaans niet op principiële problemen.
Wij zouden evenwel dieper moeten ingaan op de toepassingsmogelijkheden en de praktijk, daar openheid, transparantie en openbare toegang tot documenten uitingen zijn van een houding die wij in onze respectieve diensten moeten bevorderen en bewerkstelligen.
Ik denk dat vele voorstanders van maximale doorzichtigheid en de daarmee gepaard gaande verhoogde doelmatigheid van de instellingen - ik ben een van hen - enkele jaren geleden verbaasd opkeken toen bleek dat een lidstaat die op dit vlak model placht te staan gedurende verscheidene jaren het toonbeeld was geweest van maximale onduidelijkheid en minimale transparantie, met name ten aanzien van bepaalde bevolkingsgroepen.
Dit bewijst dat niemand volmaakt is en dat wij onze krachten moeten bundelen om dit soort situaties te voorkomen.
Nu zou ik met uw welnemen enkele problemen willen aansnijden die de Commissie er op dit moment van weerhouden bepaalde amendementen aan te nemen.
Een van die problemen is het vereiste evenwicht tussen openheid en doelmatigheid.
Ik bedoel hiermee met name de teksten voor intern gebruik en de ontwerpprojecten en voorbereidende discussiestukken die uitsluitend voor intern gebruik van de diensten van de instellingen bestemd zijn.
Alle nationale wetgevingen terzake sluiten deze documenten uit.
Door de instellingen ertoe te verplichten deze interne nota's bekend te maken zullen wij de burgers in vele gevallen alleen maar in verwarring brengen.
Zoals een van u terecht heeft opgemerkt, staan wij hier voor een paradox aangezien gebrek aan informatie meer dan eens het gevolg is van overdaad van informatie.
Gelet hierop ben ik van oordeel dat de toegang tot voorbereidende documenten geen relevante informatieve waarde heeft.
Op die manier zouden wij bovendien de creativiteit fnuiken en in de instellingen louter bureaucratische praktijken bevorderen.
Ik geloof dat dit juist het tegengestelde is van wat de instellingen nastreven.
Ik moet toegeven dat de grote uitdaging van de onderhavige verordening schuilgaat in de definitie van wat precies onder documenten moet worden verstaan.
Ik denk dat wij ons in dit opzicht vooralsnog moeten blijven inspannen om een gemeenschappelijke definitie op te stellen die de goedkeuring van alle instellingen wegdraagt.
Ofschoon ik hier vandaag de amendementen op de artikelen 3 en 4, dat wil zeggen de amendementen 28 en 30, niet kan steunen, betekent dat geenszins dat de discussie hierover moet worden stopgezet. Het is immers een punt waarop wij vooruitgang moeten boeken.
Ook de behandeling van de inkomende of door derden opgestelde documenten zorgt voor problemen.
De instellingen hebben op dit vlak geen ervaring aangezien het huidige systeem enkel de door de instellingen zelf ingediende documenten in aanmerking neemt.
Het voorstel van de Commissie betreffende documenten van derden houdt rekening met de bepalingen van de laatste intergouvernementele conferentie, met name met verklaring nummer 35 van het Verdrag van Amsterdam, waar wij niet onderuit kunnen. Conform hiermee is het aan de instellingen en aan de derde personen om te beslissen of deze documenten al dan niet mogen worden verspreid.
De amendementen van het Parlement keren deze rollen gewoon om. Daarom zijn wij van oordeel dat dit thema dieper moet worden uitgewerkt en dat het voorstel voor een nieuw artikel 4 quater, amendement 36, nog niet voldoende doordacht is om op de steun van de Commissie te kunnen rekenen.
Verder hebben wij ten overstaan van sommige andere amendementen tijd nodig om de gevolgen en de doelmatigheid van het voorstel te evalueren. We moeten er tevens voor zorgen dat de opgenomen procedures geen bureaucratische beslommeringen in het leven roepen, maar daarentegen werkelijk voor alle burgers toegankelijk zijn.
Hier horen bijvoorbeeld amendementen thuis die betrekking hebben op maatregelen waartoe via een interinstitutioneel akkoord moet worden besloten, dat wil zeggen de amendementen 34, 45 en 48.
Zoals ik al zei, dragen sommige amendementen in principe onze goedkeuring weg, ofschoon zij vanuit technisch en administratief oogpunt nog enig gezamenlijk overleg vergen. Dit is bijvoorbeeld het geval met de amendementen betreffende de classificatie en registratie van documenten.
De Commissie beschikt reeds sinds tientallen jaren over een classificatiesysteem voor documenten.
Met het beginsel dat de documenten aan een classificatiesysteem moeten worden onderworpen, hebben wij derhalve geen enkel probleem.
Er is echter geen discussie gevoerd over het feit of de verschillende instellingen al dan niet identieke classificatiecriteria moeten handhaven.
In deze fase van de wetgevingsprocedure is het voorbarig om, zoals in amendement 29 wordt gesuggereerd, een standpunt in te nemen omtrent de vraag of een rechtstreeks verband tussen classificatie en toegang tot documenten al dan niet wenselijk is en of de onderhavige verordening te dien einde een gepaste regelgeving moet bevatten.
Het verband dat in de amendementen wordt gelegd tussen regelgeving inzake classificatie en regelgeving inzake de inhoud van het register belet ons in deze fase amendement 46 betreffende het register aan te nemen.
Ik wil hier overigens onderstrepen dat de Commissie de volgende amendementen in principe nagenoeg volledig kan aanvaarden: 9, 18, 21 gedeeltelijk, 23, 25, 26.1, 28 f, 35, 38, 40.1, 40.6, 41.1, 42, 43.1, 47, 49 en 52.
Bovendien is de Commissie van oordeel dat wij, op voorwaarde van enige wijzigingen, een overeenkomst kunnen bereiken over de amendementen 11, 12, 40.4, 40.7, 43.2, 47, 48.4, 50.1 en 50.2.
Misschien zelfs over de amendementen 63, 66.2, 73.1, 74.2, het laatste gedeelte van amendement 75 en amendement 78.2.
Ofschoon de Commissie hier vandaag alleen maar algemene positieve beschouwingen over een beperkt aantal aspecten kan formuleren en wij ons geheel niet of slechts in voorzichtige bewoordingen over andere amendementen kunnen uitspreken, betekent dit geenszins dat wij niet bereid zijn een debat te openen, overleg te plegen en punten van overeenkomst tussen de drie instellingen te zoeken.
Wij hopen dat de wederzijdse samenwerking ons in de gelegenheid zal stellen deze verordening in de maand mei aan te nemen.
Ik dank de rapporteurs die aan dit document hebben meegewerkt nogmaals voor hun inzet.
Ik dank u zeer, mevrouw de commissaris.
Mijnheer de Voorzitter, ik zou graag een motie van orde willen indienen of in ieder geval een beroep op het Reglement willen doen.
Zojuist hebben we commissaris de Palacio gehoord, die in sneltreinvaart een groot aantal amendementen heeft genoemd die voor de Commissie aanvaardbaar zijn en een aantal andere die naar haar oordeel door ons verworpen zouden moeten worden.
Zou het niet mogelijk zijn hiervan een schriftelijk overzicht te krijgen?
We moeten immers over tien minuten stemmen, en niemand heeft de tijd gehad om op schrift bij te houden welke amendementen mevrouw de commissaris genoemd heeft.
Ik maak deze opmerking omdat de hier aanwezige commissaris eigenlijk altijd mondeling de stemadviezen van de Commissie kenbaar maakt; ons wordt geen enkel schriftelijk document ter beschikking gesteld.
Ik zou graag zien dat de Commissie nu, maar ook in de toekomst, haar aanbevelingen schriftelijk aan de afgevaardigden doet toekomen.
Ik kan het helaas niet eens zijn met mijn collega de heer Poos.
Het is niet aan de Commissie om fracties te vertellen welke besluiten zij moeten nemen ten aanzien van de amendementen die door de verschillende fracties zijn ingediend en daarom moet de commissaris ook niet in zo'n lastig parket worden gebracht.
Mijnheer de Voorzitter, ik heb het woord gevraagd om dezelfde opmerking te maken als de heer Poos.
De heer Cashman heeft natuurlijk gelijk als hij stelt dat de Commissie niet behoort uit te maken welk standpunt de fracties dienen in te nemen in de plenaire vergadering.
Toch zijn er ook afgevaardigden die nu en dan wel degelijk vertrouwen hebben in de wijsheid van de Commissie, en ik ben er daar één van.
Soms zou ik graag overeenkomstig de aanwijzingen van de Commissie willen stemmen, maar daarvoor is het inderdaad nodig dat wij als afgevaardigden een overzicht krijgen van de amendementen waarmee de Commissie wel kan instemmen alsmede een overzicht van de amendementen waarmee ze niet wil instemmen.
Het is vervolgens aan de afgevaardigden, die natuurlijk naar eer en geweten een stem uitbrengen, om hun standpunt te bepalen ten aanzien van de aanwijzingen van de Commissie.
Voorzitter, ik wil aansluiten bij de heer Cashman dat op dit moment het proces van parlementaire besluitvorming plaatsvindt.
Ik heb de Commissie, die ik trouwens zeer dank voor een grote mate van tegemoetkomendheid want dat kunnen we wel vaststellen, ook horen zeggen dat ze op bepaalde onderdelen nog geen uitsluitsel kan geven.
Dat is natuurlijk een hele belangrijke opmerking. Die zal ook denk ik consequenties hebben voor straks.
Maar juist omdat de Commissie op onderdelen - ik zie de Commissie ook knikken - nog geen echt uitsluitsel kan geven, is het ook een beetje gevaarlijk om dingen nu al zwart op wit te zetten, want dan gaan ze een eigen leven leiden.
Dus ik zou eigenlijk op dit moment willen vragen of het Parlement in zekere zin nog onafhankelijk van de positie van de Commissie zijn eigen besluitvorming voort kan zetten en dan kunnen we zien hoe de rapporteurs verder met de Commissie kunnen overleggen om te komen tot een definitieve houding.
Dat lijkt me een betere volgorde.
Ik neem kennis van de hier geuite meningen.
Het debat is gesloten.
De stemming vindt plaats om 12.00 uur.
Verwelkoming
Eigen vermogen van kredietinstellingen
Aan de orde is het verslag van mevrouw Villiers (A5-0282/2000), namens de Economische en Monetaire Commissie, over de beoordeling van richtlijn 89/299/EEG betreffende het eigen vermogen van kredietinstellingen (2000/2207(INI)).
Als een bank failliet gaat, dan heeft dat verdergaande gevolgen dan bij een faillissement van willekeurig welk ander bedrijf, omdat het spaargeld van mensen in het geding komt en de stabiliteit van het financiële systeem in gevaar kan komen.
Daarom bestaat er bijzondere regelgeving om ervoor te zorgen dat banken solvent blijven en kunnen overleven en niet failliet gaan, en deze regelgeving is opgesteld om spaarders te beschermen en om de financiële stabiliteit te bewaken.
Die wordt mondiaal overeengekomen in Bazel, maar het huidige kader voldoet niet aan de eisen van deze tijd, omdat het altijd dezelfde kapitaalreserves verplicht stelt.
Voor een breed scala aan verschillende risico's moet een gelijke hoeveelheid geld opzij worden gezet.
Daarmee worden banken aangemoedigd om hogere risico's te nemen omdat dit betekent dat een bank kan gaan voor een hogere premie op dezelfde verplichte kapitaalheffingen.
Het nieuwe voorstel van de Commissie, dat de Economische en Monetaire Commissie in grote lijnen van harte steunt, houdt in dat hoe lager het risico, des te lager de verplichte heffing.
Dat betekent dat banken worden aangemoedigd en beloond voor het minimaliseren van risico's en het in stand houden van de benodigde kapitaalreserves ten opzichte van hun uitstaande verplichtingen.
In ons verslag namens de Economische en Monetaire Commissie stellen wij een aantal politieke eisen.
Ten eerste, dat in de nieuwe regelgeving rekening wordt gehouden met de diversiteit van de bank- en investeringssector in de Europese Unie.
Deze regelgeving is van toepassing op vele duizenden kleine en grote banken en investeerders en moet toegesneden zijn op al hun noden.
De regelgeving moet zo eenvoudig mogelijk toe te passen zijn door deze instellingen.
Wij bewegen ons in de richting van een meer verfijnd systeem.
Dat hoeft geen meer bureaucratisch en ingewikkeld systeem te zijn.
Binnen de commissie hebben we met enige terughoudendheid de rol aanvaard die de Commissie wil toebedelen aan externe noteringen, met het voorbehoud dat dit een rol is met beperkingen - waarvan de belangrijkste zijn dat kleine bedrijven geen notering behoeven en dat bedrijven zonder notering daar geen nadeel van mogen ondervinden.
Desondanks zijn wij van mening dat het belangrijk is om aan te geven dat de interne kredietscore van banken en interne noteringsystemen het hart moeten vormen van het nieuwe kader.
Zij vormen de beste grondslag om een risicogevoelig kader op te baseren voor een groot deel van de bancaire sector, alsmede hun cliënten en kleine bedrijven.
Wij zijn blij met de versterkte status die is toegekend aan risicobeperking, in het bijzonder het onderpand dat door kleine bedrijven mag worden aangeboden.
Wij kunnen ons er ook mee verenigen dat er op de lange termijn vermoedelijk behoefte bestaat aan een nieuwe heffing voor andere risico's, maar daarbij willen we duidelijk stellen dat een dergelijke heffing niet moet worden ingesteld tot er een geschikte methode is om die andere risico's te bepalen.
We aanvaarden ook dat regelgevende instanties de bevoegdheid moeten krijgen om bijzondere en aanvullende heffingen op te leggen aan bepaalde banken.
Het nieuwe kader stelt veel vertrouwen bij banken.
We geven hun geen toestemming om hun eigen kapitaalheffingen te bepalen, maar daar zouden we wel verdacht dicht bij in de buurt komen als we hun interne systemen niet goed in de gaten zouden houden.
Daarom moeten toezichthouders kunnen beschikken over de aanvullende bevoegdheden om individuele heffingen op te leggen om ervoor te zorgen dat individuele banken zich aan de regels houden.
Tot slot, en dat is het meest omstreden, heeft de Economische en Monetaire Commissie dringend opgeroepen om gebruik te maken van een versnelde procedure om deze wetgeving ten uitvoer te leggen.
Er zijn amendementen ingediend die een meer behoedzame benadering voorstaan, maar wat ons allemaal verenigt, is de wetenschap dat de laatste keer dat er een Bazel-akkoord werd gesloten, het de Verenigde Staten drie maanden kostte om dit uit te voeren, terwijl de Europese Unie er meer dan drie jaar over deed.
Dat betekende niet alleen drie jaar waarin banken in de Europese Unie een ernstig concurrentienadeel ondervonden, maar ook drie jaar waarin de Europese consument een modern, geavanceerd regelgevend kader werd onthouden.
We moeten onszelf als wetgevende macht indringende vragen stellen of we wel doen wat het beste is voor de mensen die ons hebben verkozen als onze wet- en regelgeving al achterhaald is voor die kunnen worden opgenomen in het wetboek.
We moeten alle mogelijkheden in beschouwing nemen, wederzijdse erkenning, versnelde procedures en andere procedures incluis, omdat het gevaarlijk is om regelgeving op te stellen voor de markt van gisteren.
En dat is wat we doen, tenzij we onze procedures herzien.
Waar we voor moeten zorgen, is dat we kunnen beschikken over wetgeving die flexibel is; dat we een manier vinden om die snel te implementeren; dat we een manier vinden om die snel en eenvoudig aan te passen aan nieuwe ontwikkelingen; dat we een manier vinden om te zorgen voor eensluidendheid in de verschillende lidstaten; en dat nieuwe procedures die worden ingesteld onderworpen zijn aan de vereiste democratische controle.
Ik wil een beroep doen op de heer Bolkestein, hier vandaag aanwezig, om met voorstellen te komen waarover het Parlement zich kan beraden om aan deze cruciale behoeften tegemoet te komen.
Ze zijn van vitaal belang voor een gezonde financiële-dienstensector in de Europese Unie.
STEMMING
(Het Parlement neemt de resolutie aan)
Verslag (A5-0321/2000) van de heer Blokland over de door het bemiddelingscomité, het Europees Parlement en de Raad goedgekeurde gemeenschappelijke ontwerptekst betreffende de verbranding van afval (C5-0371/2000 - 1998/0289(COD))
(Het Parlement keurt de gemeenschappelijke ontwerptekst goed)
Verslag (A5-0307/2000) van mevrouw Figueiredo over het voorstel voor een besluit van het Europees Parlement en de Raad tot vaststelling van een communautair actieprogramma ter aanmoediging van samenwerking tussen de lidstaten ter bestrijding van sociale uitsluiting (COM(2000) 368 - C5-0317/2000 - 2000/0157(COD))
Figueiredo (GUE/NGL), rapporteur.
(PT) Mijnheer de Voorzitter, graag wil ik de plenaire vergadering meedelen dat de amendementen die ik als rapporteur namens de GUE/NGL heb ingediend, de uitkomst zijn van onderhandelingen met de Raad en de Commissie en de steun genieten van de fractievoorzitters die in de Commissie werkgelegenheid en sociale zaken zijn vertegenwoordigd. Daarnaast is de indiening van deze amendementen ingegeven door de noodzaak de medebeslissingsprocedure te vereenvoudigen.
Zoals bekend is deze procedure op dit verslag van toepassing.
Deze amendementen komen in de plaats van een aantal voorstellen in het verslag die waarschijnlijk in de stemming zullen worden verworpen. De nieuwe amendementen waarover overeenstemming is bereikt zullen deze dus vervangen.
(Het Parlement neemt de wetgevingsresolutie aan)
Mijnheer de Voorzitter, zojuist hebben we bij afwezigheid van een aantal collega' s gestemd over een verklaring inzake BSE.
Ik zou toch graag op het volgende willen wijzen: als er één orgaan is dat lijdt aan de gekkekoeienziekte, de ziekte van Creutzfeldt-Jakob, dan is het wel de computer van de liften.
We hebben tien minuten niets kunnen doen, omdat slechts twee liften normaal functioneerden op het moment van de stemmingen.
Ik zou graag willen dat er een onderzoek komt om te bepalen door welke variant van de ziekte van Creutzfeldt-Jakob onze computers aangetast zijn.
Voorzitter, mag ik de liberale fractie vragen, ik vraag het ook als één van de co-rapporteurs, om het een beetje praktischer aan te pakken.
Want wat zij doen is op een groot aantal artikelen steeds in onderdelen stemmen, terwijl het vaak alleen maar gaat om één onderdeel waar zij tegen willen stemmen.
Dus mag het een beetje praktischer en sneller van de liberalen.
Mijnheer de Voorzitter, het is bijzonder jammer dat de beide rapporteurs eigenlijk niet goed overleg hebben gepleegd.
Het gaat hier om zeer belangrijke wetgeving en het gaat hier ook om belangrijke artikelen.
Wij als liberalen en enkele anderen in dit Huis ook, wensen hier heel erg duidelijk te maken dat wij voor een verbetering van deze openbaarheidsregeling zijn.
Dus het spijt mij dat er te weinig overleg is gepleegd.
Wij willen tonen hoe wij de belangen van de burgers hier handhaven.
Mijnheer de Voorzitter, gezien de zeer ruime steun voor dit verslag en gezien het antwoord van de Commissie vanmorgen, is het duidelijk - als u kijkt naar alle onderdelen waarover is gestemd - dat we overeenkomstig artikel 69, lid 2, de stemming over de ontwerpwetgevingsresolutie moeten uitstellen om vruchtbare onderhandelingen aan te gaan met de Commissie en de Raad.
Ik hoop dat het Parlement dit voorstel steunt.
(Het Parlement besluit de stemming uit te stellen)
Mijnheer de Voorzitter, ik begrijp dat er geen mogelijkheid is om nu te stemmen over het verslag-Theorin en het verslag-Smet.
Ik wil daarom bepleiten dat de stemming hierover wordt verschoven naar de vergaderperiode november II.
Ook het voorstel van mevrouw Theorin, die vraagt om uitstel tot de tweede vergaderperiode van november, breng ik in stemming.
Mijnheer de Voorzitter, het verslag-Theorin en het verslag-Smet zijn gisteravond laat behandeld en het was de bedoeling dat wij er nu over zouden stemmen.
De Fractie van de Europese Volkspartij heeft tegenover mij dezelfde wens geuit als die ik net uitte, namelijk de stemming over deze verslagen uitstellen tot de vergaderperiode november II en er vanavond dus niet over stemmen.
De meerderheid van de vrouwen gaat op reis naar een conferentie met parlementsleden in Berlijn.
Het is dus een gemeenschappelijke wens van de Europese Volkspartij en de Partij van de Europese Sociaal-Democraten dat de stemming wordt verschoven naar november II.
Mijnheer de Voorzitter, een ding wil ik duidelijk maken: het was niet de wens van de Europese Volkspartij om de stemming uit te stellen, deze wens werd aan ons voorgelegd.
Persoonlijk kan ik ermee instemmen, maar er zijn ook andere meningen in onze fractie.
Ik kan onder één voorwaarde met het uitstel instemmen, namelijk als mevrouw Theorin deze tijd tot november II benut om verbeteringen in haar verslag aan te brengen, want deze versie kan onze fractie niet aannemen.
Ik wil nog iets anders heel duidelijk maken, en dat is een principieel punt: als wij donderdagmiddag niet klaar zijn met de stemmingen, dan is de normale procedure dat wij donderdagavond verder stemmen.
Het is niet in orde dat we de stemming uitstellen, omdat ' s avonds een aantal collega' s niet hier kunnen zijn.
Dus, om een lang verhaal kort te maken: ik ben namens mijn fractie voor uitstel naar november II, mits mevrouw Theorin verklaart dat ze aan een verbetering van haar verslag zal werken.
(Applaus van de PPE-DE-Fractie)
Voor wat het tweede punt betreft, dus het feit dat er vanmiddag stemmingen gehouden worden, ik geloof dat wij dat allemaal weten en het is zaak dat wij hierbij aanwezig zijn.
Mijnheer de Voorzitter, het spijt mij dat ik zei dat de Fractie van de Europese Volkspartij ook wenste dat de stemming zou worden uitgesteld, maar uw coördinator kwam feitelijk bij mij en zei dat u de stemming ook wilde uitstellen tot de vergaderperiode november II in plaats van vanavond te stemmen.
Mijnheer Poettering, wij hebben samengewerkt met uw mensen, en in de Fracties van de Europese Volkspartij en van de Partij van de Europese Sociaal-Democraten zijn wij het eens geworden over de inhoud van het verslag.
Wij waren het eens over de centrale vraagstukken, en wij waren het eens bij de onderhandelingen.
Ik schik mij naar de wens van het Parlement, maar het gaat dus om een overeenkomst van de Europese Volkspartij en de Partij van de Europese Sociaal-Democraten, zowel inzake mijn verslag als inzake de centrale vraagstukken daarin.
Ik moet dan ook zeggen dat ik zeer verbaasd ben over deze reactie.
(Het Parlement besluit de stemming uit te stellen)
Mijnheer de Voorzitter, op de agenda staat ook de stemming over het verslag van mevrouw Villiers ingeschreven.
Maar dat verslag blijkt nog niet besproken te zijn; het debat daarover vindt pas vanavond plaats, na de stemmingen.
Door de stemming over het verslag van mevrouw Villiers uit te stellen tot morgenochtend wordt aan dit verslag geen recht gedaan.
Ik stel dan ook voor de stemming over het verslag-Villiers uit te stellen tot de volgende vergaderperiode in november.
De stemming is gepland voor morgen, en dan kan alsnog om uitstel gevraagd worden.
Voor het ogenblik blijft het verslag echter op de agenda van morgen staan, aangezien het debat nog niet heeft plaatsgevonden.
Mijnheer de Voorzitter, ik ben het volstrekt niet eens met wat zich op dit moment afspeelt in deze Vergadering.
De laatste tijd zien we steeds vaker dat tijdens een vergaderperiode verzoeken om uitstel van in diezelfde periode geplande stemmingen worden ingediend om louter persoonlijke redenen, bijvoorbeeld omdat men bij een stemming niet aanwezig kan zijn.
Mijns inziens brengt onze Vergadering met het nemen van dit soort besluiten zichzelf in diskrediet.
Mijnheer de Voorzitter, in tegenstelling tot mevrouw Theorin vraag ik niet om stemmingen en debatten te verschuiven omdat dat beter schikt in mijn eigen persoonlijke tijdsplanning.
Ik zal hier vanmiddag dan ook zeker zijn om in debat te gaan over mijn verslag en ik zal ook aanwezig zijn wanneer het morgen in stemming zal worden gebracht.
De reden waarom ik wil voorstellen om de stemming uit te stellen is dat het hier, zoals de heer Goebbels ook heeft aangegeven, gaat om een zeer belangrijke kwestie.
Niet alleen wordt de financiële dienstverlening aan de orde gesteld, maar het kan ook verstrekkende gevolgen hebben met betrekking tot onze procedure, met betrekking tot de medebeslissingsprocedure en met betrekking tot onze verhouding tot de Commissie.
Dat is een stemming waarbij collega's aanwezig moeten zijn.
Ik wil dan ook met klem verzoeken om de stemming uit te stellen tot de vergaderperiode in Brussel.
Gezamenlijke ontwerpresolutie over de derde bijeenkomst Azië-Europa
(Het Parlement neemt de resolutie aan)
Mijnheer Voorzitter, een beroep op het Reglement! Ik wil alleen zeggen dat ik ook een belangrijk verslag op deze agenda heb staan.
Er wordt morgen over gedebatteerd en gestemd, en ik ben heel dankbaar en trots dat dit op een vrijdag gebeurt!
Voorzitter, er is daar juist gestemd voor uitstel van mijn verslag.
Ik ga daarmee akkoord, maar indien u de volgorde van de lijst had gevolgd en niet eerst over het verslag-Cashman had laten stemmen omdat een aantal mensen hier vanavond niet zijn, want dat is de reden, dan had men ook nog over het verslag-Smet kunnen stemmen.
Ik heb de volgorde aangehouden die mij door de diensten is opgegeven en dit Huis heeft niet anderszins besloten.
Ik had anders graag gedaan wat u zegt.
Mijnheer de Voorzitter, ik stel enigszins verbijsterd vast dat de stemming over het verslag dat ik hier vanochtend zou inleiden en dat op de agenda van vanochtend staat ingeschreven zomaar is uitgesteld, zonder dat daarover gesproken is.
Natuurlijk kunnen er zich altijd problemen voordoen, maar over wijzigingen van de agenda dienen we wel tijdig ingelicht te worden.
Normaal gesproken ben ik donderdags altijd aanwezig, maar vanmiddag moet ik elders een lezing geven.
Ik kan dus niet bij de stemmingen van vanmiddag aanwezig zijn, simpelweg omdat ik niet op tijd gewaarschuwd ben.
En ik behoor toch tot de afgevaardigden op wier aanwezigheid niet veel aan te merken valt.
Op mijn beurt zou ik u dan ook willen verzoeken de stemming over mijn verslag uit te stellen tot de volgende vergaderperiode in november.
Maar ik zou hieraan nog wel iets willen toevoegen.
We hebben vanochtend een staaltje van ongekend stompzinnig parlementair handelen gezien.
Ik weet niet hoeveel een hoofdelijke stemming kost, maar het gaat waarschijnlijk om honderdduizenden Franse francs, of Belgische franken, uit onze begroting.
We hebben op bespottelijke wijze een hoop tijd en een hoop geld verspild, enkel en alleen om een paar collega' s een plezier te doen.
Ik ben van mening, mijnheer de Voorzitter, dat u deze zaak aan de Conferentie van voorzitters zou moeten voorleggen, zodat duidelijk wordt door wie overmatig gebruik wordt gemaakt van stemmingen in onderdelen en hoofdelijke stemmingen en zodat deze laatste misschien zelfs aan een maximum gebonden kunnen worden.
Dit alles is te gek voor woorden en onze Vergadering heeft zich vanochtend volstrekt belachelijk gemaakt.
Mijnheer Rocard, ik geef u op een briefje dat dit vraagstuk wordt voorgelegd aan de Conferentie van voorzitters.
Voor wat de stemlijst betreft, de Voorzitter verandert de volgorde van stemming niet.
Eventueel is het de Vergadering die anderszins beslist: ik breng slechts het ene punt na het andere in stemming.
Voorzitter, een beroep op het Reglement!
Michel Rocard heeft groot gelijk: wat hier gebeurt is dat een paar mensen van de gelegenheid gebruik proberen te maken om hun belangen die ze in de parlementaire commissie sowieso niet hebben kunnen doorzetten, nog een keer naar voren te brengen.
Zij zorgen er dan voor dat wij hoofdelijke stemmingen moeten houden die eigenlijk helemaal niet meer het karakter van een hoofdelijke stemming hebben.
Dat is de doelgerichte poging van een paar mensen om zich ten koste van anderen te profileren.
Dus hebben wij ten eerste een goed doordacht systeem voor de hoofdelijke stemmingen nodig.
Ten tweede: het is niet goed dat - na de naar mijn mening klassieke fout van het Parlement om de vrijdag af te schaffen - de mensen die uiteindelijk zelf hebben gezegd dat ze de vrijdag niet meer wilden hebben nu ook nog gaan protesteren!
Mijn vraag is: bestaan er inmiddels bezwaren tegen de beslissing van het Parlement om de vrijdag van de agenda af te voeren?
Zijn er tot dusverre juridische bezwaren?
Hoe zal het er in het komende jaar uitzien?
Wij hebben waarschijnlijk ook in de toekomst te maken met de situatie waarin wij ook nu regelmatig verkeren, namelijk verslagen telkens weer te moeten uitstellen naar de vergadering in Brussel, in plaats van ze hier in Straatsbrug te behandelen.
Kunnen wij hierover iets te weten komen?
Voor wat uw eerste opmerking betreft, mijnheer Mann, de kwestie zal uiteraard worden doorverwezen naar het Bureau en de Conferentie van voorzitters.
Dit is het enige dat ik u vandaag in mijn hoedanigheid van fungerend Voorzitter kan mededelen.
Als collega daarentegen kan ik u zeggen dat ik het met u eens ben. Helaas moeten wij het Reglement zien te veranderen.
Voor wat de vrijdag betreft, het komt me niet voor dat er iets nieuws te melden is, maar de kwestie zal hoe dan ook onder de aandacht van de Conferentie van voorzitters worden gebracht.
Resolutie over BSE (B5-0880/2000)
Mijnheer de Voorzitter, ik wil graag een stemverklaring afleggen met betrekking tot de resolutie over BSE.
Ik heb gestemd tegen het volledig ruimen van bedrijven omdat ik niet geloof dat dit de beste manier is om BSE uit te bannen.
Ik heb gehoord dat er boeren zijn die in plaats van te melden dat zij een dier hebben met BSE, dat dier liever doodschieten en begraven.
Ik weet dat ze in Frankrijk werken met het ruimen van hele bedrijven en dat lijkt me niet de juiste weg.
Zelfs de wetenschappelijke stuurgroep zegt dat dit niet noodzakelijkerwijs de meest effectieve handelwijze is, en dat het ruimen van voedercohorten, zoals we dat in Groot-Brittannië kennen, wel effectief is.
Ik heb ook tegen amendement 7 gestemd omdat ik niet geloof dat dit mogelijk is, maar ik heb wel voor de resolutie als geheel gestemd, in het bijzonder vanwege het verbod op zoogdiervlees- en beendermeelvoeder voor alle boerderijdieren, zoals we dat in het Verenigd Koninkrijk kennen sinds 1996.
Ik heb voor de resolutie gestemd omdat we behoefte hebben aan krachtige regelgeving die in de hele EU van toepassing is.
Mijnheer de Voorzitter, ik heb voor het verslag gestemd dat gaat over het initiatief van onze Vergadering met betrekking tot de ernstige crisis die de verspreiding van deze epidemie onder rundvee heeft veroorzaakt.
Ik wilde nadrukkelijk verklaren dat ik voor dit verslag stem onder meer met de bedoeling paragraaf 7 te steunen.
Ik hoop namelijk, en vraag dit dan ook, dat men onmiddellijk al het geslachte vee dat in de slagerijen in de gehele Europese Unie te koop wordt aangeboden, gaat inspecteren om te zien of het al dan niet vrij van BSE, boviene spongiforme encefalopathie, is.
De hele rundveestapel moet terstond gecontroleerd worden, hoeveel dat ook gaat kosten, anders daalt de verkoop van rundvlees onder nul.
(GUE/NGL), schriftelijk.
(EL) De Commissie en de Raad van de Europese Unie dragen een grote verantwoordelijkheid voor de omvang van de BSE-ziekte onder runderen.
Afgezien van het feit dat zij in het begin, toen het Europees Parlement de gevaren in het Verenigd Koninkrijk aan de kaak begon te stellen, deden alsof er niets aan de hand was, hebben zij in de daaropvolgende fase, toen het schandaal in het Verenigd Koninkrijk in volle omvang tot uitbarsting was gekomen, enkel en alleen maatregelen voor dit land getroffen. Er werd geen enkele afspraak gemaakt over een onmiddellijk toepasbaar programma met strenge controlemaatregelen en herstructurering van de veeteelt op pan-Europese schaal.
Men heeft nu deze gevallen van BSE in Frankrijk ontdekt omdat Frankrijk het enige land van de Europese Unie is dat op eigen initiatief besloot een omvangrijk controlesysteem toe te passen.
Nu heerst er absolute onzekerheid en ongerustheid over de gevaren die ons boven het hoofd hangen: noch de consumenten, noch de overheden zijn daarvan op de hoogte.
Daarom moet men onmiddellijk:
maatregelen treffen op pan-Europees niveau;
uitgebreide en strenge controle gaan verrichten op alle veestapels in heel de Europese Unie, evenals op import;
diermeel verwijderen uit het voer voor niet alleen runderen en schapen, maar ook varkens, pluimvee en vissen;
maatregelen nemen om te voorkomen dat via deze ingrijpende herstructurering van de veeteelt genetisch gemodificeerd sojameel uit de Verenigde Staten, Brazilië en andere landen onze markt overspoelt, zolang geen sluitende wetenschappelijke bewijzen bestaan voor de veiligheid daarvan, en die bestaan tot nu toe niet.
Het debat dat gisteren in deze vergaderzaal is gevoerd over de gekkekoeienziekte en de veiligheid van diervoeder heeft vooral aangetoond dat er zeer veel onduidelijkheid bestaat over de verantwoordelijkheden en dat de meningen zeer sterk verdeeld zijn.
De bevoegdheden in deze kwestie worden momenteel gedeeld door de Gemeenschap, die reeds enkele regels met beperkte reikwijdte heeft afgekondigd (een verbod op diermeel in veevoer, voorschriften ten aanzien van het verhitten van diermeel, het verplicht apart houden van "specifiek risicodragend weefsel" ) en de staten, die zich het recht willen voorbehouden regelingen te treffen die toegesneden zijn op de situatie in hun eigen land, evenals het recht onverwijld voorzorgsmaatregelen te nemen ter bescherming van de gezondheid van hun burgers.
Helderheid is hier al ver te zoeken, en de verwarring wordt nog vergroot door twee andere problemen. Aan de ene kant is het moeilijk de staten op één lijn te krijgen wanneer het gaat om het invoeren van strengere controles.
Sommige landen, waaronder Duitsland, willen hun veehouders niet opzadelen met extra kosten, omdat ze nauwelijks getroffen worden door deze ziekte. Aan de andere kant vormt het toezicht op de naleving van de uiteenlopende nationale regels een probleem.
Grenscontroles zijn er vrijwel niet meer, en de etiketten geven geen uitsluitsel over het land van herkomst. Daardoor bestaat er een groot risico dat mensen vlees op hun bord krijgen dat afkomstig is van varkens die gevoed zijn met diermeel, zelfs in landen waar een verbod bestaat op het gebruik daarvan.
Op dit moment heerst er opperste verwarring, zoals gisteren ook duidelijk bleek uit de woorden van de Franse minister Patriat en Europees commissaris Byrne, die de weg volslagen kwijt lijken te zijn.
Deze situatie toont aan hoe onverantwoord men de afgelopen jaren te werk is gegaan bij het tot stand brengen van de interne markt. De eerste stap die thans gezet moet worden is de hele zaak grondig herzien.
We moeten de voorschriften inzake etikettering wijzigen, bepaalde controles op nationaal niveau herinvoeren en andere controles in het leven roepen. Verder dienen we bij het vaststellen van de - zeer beperkt te houden - Europese regelgeving nadrukkelijk uit te gaan van het essentiële recht van iedere staat om een stap verder te gaan of om voorzorgsmaatregelen te nemen.
Slagen we er niet in vóór alles meer duidelijkheid te verschaffen ten aanzien van de bevoegdheden, meer lijn te brengen in alle maatregelen en meer erkenning af te dwingen van het primaat van de nationale staten, dan zal de rol van Europa in deze kwestie slechts een kwalijke zijn, precies zoals vandaag, en een verwatering van de verantwoordelijkheden zal daarvan het gevolg zijn.
Inhoudelijk gezien pleit mijn fractie voor uiterst strenge maatregelen ter bestrijding van deze epidemie.
Dat is echter niet genoeg: branden blussen is een goede zaak, maar branden voorkómen is nog veel beter.
Wij menen dan ook uit deze kwestie vier belangrijke lessen te kunnen trekken, waarmee in de toekomst rekening gehouden moet worden.
Eerste les: onnatuurlijke productiemethoden moeten afgewezen worden, omdat dit soort drama' s daarvan het onvermijdelijke gevolg is.
Een hoogwaardige vorm van landbouw leidt misschien tot hogere kosten, maar de besparingen die de bio-industrie in eerste instantie lijkt op te leveren veranderen op termijn in enorme kostenposten voor de gehele samenleving.
Wat dit betreft zijn we zeer verontrust over het feit dat de Commissie bezig is allerlei middelen te zoeken om weer genetisch gemanipuleerde producten toe te staan, hoewel over de gevolgen van het gebruik daarvan zo goed als niets bekend is: over tien, twintig jaar zouden deze producten wel eens kunnen leiden tot nieuwe drama' s die vergelijkbaar zijn met de BSE-crisis.
Tweede les: een hoogwaardige vorm van landbouw, die een zekere mate van onafhankelijkheid op voedingsgebied mogelijk maakt, heeft geen overlevingskansen in een Europa dat gedomineerd wordt door het mondiale vrijemarktdenken.
Toch staat commissaris Lamy, zo lijkt het, momenteel te popelen van ongeduld om na Seattle een nieuwe cyclus internationale handelsonderhandelingen op gang te brengen, waarin hij ook een plaats wil inruimen voor de landbouw met de bedoeling de landbouwsector voor de zoveelste keer aan te passen aan de wereldmarkt.
Dat is onaanvaardbaar.
Derde les: tijdens internationale onderhandelingen dient de Commissie onder strenger toezicht gesteld te worden van de lidstaten, zodat misstappen - ik zou eigenlijk moeten zeggen daden van verraad - als de akkoorden van Blair House en Marrakech in de toekomst voorkomen kunnen worden.
Het is de bedoeling dat in het toekomstig Verdrag van Nice aan de Commissie tijdens internationale onderhandelingen meer macht toegekend wordt. Wij zijn echter van mening dat de Commissie tijdens die onderhandelingen juist strenger gecontroleerd zou moeten worden door de nationale regeringen en parlementen.
Vierde les: het beleid dat is gericht op volledige afschaffing van de controles aan de binnengrenzen moet grondig herzien worden.
Tevens dient het dogma van het vrije verkeer ingeperkt te worden - het dogma op grond waarvan de Commissie in 1996 is opgetreden tegen de lidstaten die een boycot wilden instellen tegen Brits rundvlees; het dogma ook dat voor de Commissie in 1999 aanleiding is geweest Frankrijk voor het Hof van Justitie te dagen omdat dat land weigerde die boycot op te heffen.
Ondanks alles wat er momenteel gaande is ziet de Commissie er geen been in vast te houden aan haar klacht, waarmee ze laat zien dat het vrije verkeer van goederen voor haar inderdaad een schier onaantastbaar dogma is.
Indien de lidstaten een eind willen maken aan dit soort wantoestanden, moeten ze het Verdrag van Nice aangrijpen om aan te dringen op herinvoering van hun recht op nationaal niveau voorzorgsmaatregelen te nemen ter bescherming van de volksgezondheid.
Wij hebben een stem uitgebracht voor deze resolutie, ondanks het feit dat ze erg laat komt en ondanks het wantrouwen dat bij ons gewekt wordt door de vaagheid van een aantal formuleringen.
Wij protesteren tegen het feit dat het zolang geduurd heeft voordat er een volledig verbod is ingesteld op de productie en het gebruik van diermeel, terwijl het al tien jaar bekend is dat het een hoofdrol speelt bij de verspreiding van BSE.
Verder kunnen op grond van de vage formuleringen in paragraaf 4 de nodige vraagtekens gezet worden bij het streven van de autoriteiten met alle beschikbare middelen paal en perk te stellen aan de praktijken van fraude en oplichting van de grote concerns in de landbouw- en voedingsmiddelenindustrie. Het zou heel wat eenvoudiger zijn geweest in enkele woorden duidelijk te maken dat de productie en het gebruik van diermeel volledig verboden zijn.
Wij hebben een stem uitgebracht voor deze gezamenlijke resolutie.
Er is zonder meer sprake van een crisissituatie.
Die crisis treft echter niet alleen de rundvleessector: we hebben ook te maken met een economische crisis en met een levensgroot probleem op het terrein van de volksgezondheid.
Alle stadia van de vleesproductie, van "de koeien in de wei" tot "het vlees op tafel" , zijn bij deze crisis betrokken.
De consumenten hebben alle vertrouwen verloren en om dit probleem aan te pakken was het absoluut noodzakelijk onze oproep te herhalen om zo snel mogelijk voor alle runderen verplichte tests in te voeren waarmee BSE opgespoord kan worden.
Deze maatregel moet vergezeld gaan van een onmiddellijk verbod op het gebruik van diermeel voor alle dieren op het gehele grondgebied van de Unie.
Dat is gewoon een concrete toepassing van het voorzorgsprincipe.
We hebben immers al veel te lang gewacht.
De gehele Unie dient bij deze zaak betrokken te worden, want het kan niet zo zijn dat één land draconische maatregelen neemt met alle economische gevolgen van dien, terwijl andere landen ongestoord hun activiteiten kunnen voortzetten.
Verder blijft het aantal fraudegevallen helaas onverminderd hoog, en de enige manier om aan deze fraudepraktijken een einde te maken is een verbod op het gebruik van diermeel op het gehele grondgebied van de Unie.
Dankzij dit soort maatregelen kunnen we de consumenten geruststellen en bewerkstelligen dat de boodschap van solidariteit jegens de boeren, die we zo graag willen overbrengen, daadwerkelijk aankomt.
Het Europees Parlement dient druk uit te oefenen op de Commissie, die in haar voorstellen tijdens het debat nogal karig is geweest.
Het verbaast ons dat de Commissie zich geen rekenschap geeft van de omvang van het probleem.
Ten slotte werpt deze crisis zonder precedent een helder licht op de al jaren zichtbare beperkingen van het gemeenschappelijk landbouwbeleid.
Thans gaat het erom de boeren te helpen om béter in plaats van méér te produceren.
Ook in dit opzicht hebben we al veel te lang gewacht.
Overigens maken sommigen zich zorgen over de komst van genetisch gemanipuleerde producten ter vervanging van diermeel.
Maar juist door het GLB radicaal te hervormen - een hervorming die inmiddels onontkoombaar geworden is - en ons te richten op de teelt van plantaardige gewassen op braakliggende terreinen, kunnen we voorkomen dat we onze toevlucht moeten nemen tot grootschalige import van genetisch gemanipuleerde producten afkomstig uit de Verenigde Staten.
De volksgezondheid dient de hoofddoelstelling van het GLB te worden.
Door de toename van het aantal gevallen van de nieuwe variant van de ziekte Creutzfeldt-Jakob in Engeland en door de situatie in Frankrijk wordt het "gekkekoeienvraagstuk" (BSE) nog dringender dat het al was.
Overigens was deze zaak altijd al in nevelen gehuld door een gebrek aan transparantie en doordat tot op het hoogste niveau in enkele lidstaten van de Europese Unie doelbewust informatie werd achtergehouden.
Waar het hier eigenlijk om gaat, is de voedselveiligheid.
Zowel bij de gekkekoeienziekte als bij de dioxineproblematiek en ook bij GGO' s is het duidelijk dat de gezondheid van mens en dier in gevaar wordt gebracht door de allesoverheersende doelstelling om maximale winst te behalen.
De consumenten verliezen het vertrouwen en de landbouwmarkten worden bedreigd.
Indien het gemeenschappelijk landbouwbeleid niet wordt gewijzigd, zal het probleem rondom de voedselveiligheid verergeren.
Binnen het GLB is altijd gepleit voor intensivering van de productie, voortgaande ketenintegratie en schaalvergroting, waarbij vooral de belangen van de agro-industrie en de grote multinationale voedingsondernemingen zijn behartigd.
De problemen kunnen niet radicaal te lijf worden gegaan enkel en alleen door een Europees agentschap voor de voedselveiligheid op te richten en strikte wettelijke maatregelen te nemen, zoals het verbod op diermeel in diervoeder, dat weliswaar een positief effect heeft, maar te laat is ingevoerd.
Er moeten dringend verdere maatregelen worden getroffen: het gemeenschappelijk landbouwbeleid dient gewijzigd te worden.
De recente gevallen van gekkekoeienziekte (BSE) vormen een, helaas negatieve, bevestiging van het gegeven dat de Unie behoorlijk achterophinkt wat de veiligheid van levensmiddelen betreft. Dat is des te bedenkelijker als men weet dat het gebruik van diermeel in diervoeder al lang als gevaarlijk werd bestempeld.
Al heel lang geleden waarschuwden wij in dit Huis voor dit gevaar, zonder dat men echter maatregelen ging treffen. Het is dus zaak dat nu zo snel mogelijk wordt opgetreden om de nodige procedures op te stellen waarmee een eind gemaakt kan worden aan het gebruik van lichaamsdelen van runderen waardoor virussen kunnen worden overgedragen.
Er moet zo gauw mogelijk uitvoering worden gegeven aan de voorstellen die de Commissie in het Witboek over voedselveiligheid heeft geformuleerd, met name wat betreft de totstandbrenging van een agentschap dat borg staat voor deze veiligheid. Er is nu al meer dan een jaar verstreken en dat agentschap is nog steeds niet operationeel.
Het wordt nu werkelijk tijd om in te grijpen zodat de regeringen niet meer her en der brokken maken zoals wij dat thans meemaken. De schade die is aangericht is waarachtig niet gering, want er zijn twee sectoren mee gemoeid die nauw met elkaar verbonden zijn: de gezondheid van de mens en de gezondheid van de rundveestapel, dus de economische sector van de veeteelt.
Voorts moet niet vergeten worden dat Frankrijk destijds door toedoen van Europa het embargo op rundvlees uit het Verenigd Koninkrijk niet mocht doorzetten. Doordat er toen geen maatregelen zijn getroffen, zit Frankrijk momenteel met de gebakken peren en zit het land opgescheept met dezelfde epidemie.
Het is nodig dat de Commissie nu meteen een verbod uitvaardigt op het gebruik van diermeel. Tevens moet zij aangeven wat bij de huidige stand van kennis de veiligste methode is om de als gevaarlijk bestempelde delen te vernietigen, zoals hersenen en ruggenmerg.
In afwachting van nadere informatie uit wetenschappelijke kringen zou het een verstandige gedachte zijn ook runderkarkassen te vernietigen, om zodoende de hoogste garantie te krijgen dat de menselijke gezondheid daadwerkelijk beschermd wordt.
De gevallen van BSE die zich in Frankrijk hebben voorgedaan zijn net zoals de dioxinekippen in België slechts de laatste in een lange reeks voorbeelden van lichtvaardig optreden.
Om toch vooral geen paniek te zaaien onder de burgers, of om de handel niet met rampzalige gevolgen op te zadelen, hebben sommige regeringen de nodige informatie niet bijtijds doorgegeven aan de Commissie, terwijl andere er gewoon niet voor gezorgd hebben, zodra de eerste gevaarlijke symptomen zichtbaar werden, om de consumptie van de betreffende producten onmiddellijk stop te zetten en een verbod op de uitvoer af te kondigen.
Dit soort lichtvaardig gedrag moet heel streng aan de kaak gesteld worden, en om te voorkomen dat bepaalde toestanden zich nog eens voordoen, moet men een deugdelijke regeling invoeren voor alle landen van de Unie.
We kunnen echt niet net doen alsof de interne markt goed functioneert als we geen gemeenschappelijke voorschriften opstellen op zo' n cruciaal gebied als dat van de menselijke gezondheid.
Bij het zien van dit soort onzekere situaties reageren de burgers terecht met de nodige angst en weigeren ze producten te consumeren waarvan ze vermoeden dat die schadelijk voor de gezondheid zijn.
Dit is ook een blijk van wantrouwen jegens de Europese Unie, welke immers in de ogen van de burgers geen garanties weet te bieden voor de veiligheid van levensmiddelen die op de markt worden gebracht.
Ook dus om ervoor te zorgen dat de burgers hun vertrouwen terugkrijgen, is het naast bescherming van de volksgezondheid absoluut noodzakelijk dat de Unie vaart zet achter haar besluitvormingsproces: zodoende kan er een aantal gemeenschappelijke voorschriften op tafel komen en kan men ervoor zorgen dat wetenschappelijke instellingen en controleorganen die zullen moeten waken over de voedselveiligheid, zo gauw mogelijk in werking worden gezet.
Het verbod om diermeel te gebruiken voor diervoeder is slechts een eerste stap op deze weg.
Er is sprake van een massapsychose bij de consumenten van vlees, die ook de traditionele en hoogwaardige landbouwsectoren treft, hoewel daar geen gebruik wordt gemaakt van diermeel.
Verschillende productiesectoren, met name in Frankrijk, hebben zichzelf een aantal verplichtingen opgelegd om de kwaliteit van de producten te garanderen en opsporing van de herkomst ervan mogelijk te maken, maar het effect daarvan wordt volledig tenietgedaan door het gebrek aan vertrouwen bij de consumenten. Die twijfelen niet alleen aan de veiligheid van de producten zelf, maar ook aan de procedures die bedoeld zijn om die veiligheid te garanderen.
We kunnen niet lijdzaam toezien hoe complete sectoren naar de knoppen gaan.
De gezondheidscontroles moeten geïntensiveerd worden, er moet een procedure ingevoerd worden waarmee BSE systematisch opgespoord kan worden en er moet een verbod komen op het gebruik van dierlijke eiwitten.
Hier kan Europa zijn bestaansrecht ten volle bewijzen, hier moet Europa zich echt waarmaken.
Maatregelen op nationaal niveau hebben geen zin wanneer gelijkluidende regels niet ook gelden voor importproducten afkomstig uit andere landen van de Europese Unie of uit derde landen.
Er moet zonder meer een verbod komen op het gebruik van diermeel in diervoeder, omdat we de herkomst van de bestanddelen niet kunnen achterhalen, maar dat verbod brengt wel de nodige problemen met zich mee.
Moeten we dat diermeel nu verbranden of opslaan?
Dat is slechts mogelijk als er speciale fabrieken gebouwd worden, zodat schade voor het milieu voorkomen kan worden.
En wat moet er in de plaats komen van dat diermeel?
In eerste instantie geïmporteerde olie- en eiwithoudende producten waarvan we niet weten of het om genetisch gemanipuleerde soorten gaat of niet.
De onderhandelingen in het kader van de WTO moeten dringend heropend worden om de Europese boeren toe te staan de productie van plantaardige eiwitten op te voeren.
Zonder hulp van buitenaf zijn de boeren niet in staat het hoofd te bieden aan deze crisis. Er moet dan ook een steunprogramma voor de veeteelt opgezet worden en er moeten maatregelen genomen worden om het vertrouwen van de consumenten terug te winnen.
Het behoort immers ook tot de verantwoordelijkheden van politici om rekening te houden met de menselijke drama' s die het gevolg zijn van deze problemen.
Het is tijd voor een allesomvattend debat.
De behandeling van het Witboek inzake de veiligheid van voedsel biedt daartoe de gelegenheid.
Laten we die gelegenheid aangrijpen.
Het debat van gisteren over de BSE-crisis was in menig opzicht veelzeggend.
Ik zou erop willen wijzen dat dit debat vooral dankzij de inspanningen van onze Fractie Unie voor een Europa van Nationale Staten heeft kunnen plaatsvinden. Tevens zou ik willen wijzen op de zeer coherente ontwerpresolutie die wij hebben ingediend.
We hebben er uiteindelijk mee ingestemd de gezamenlijke ontwerpresolutie te onderschrijven en het verheugt ons dat die ondanks alle tekortkomingen en gebreken met zo grote meerderheid is aangenomen.
Wij betreuren echter ten zeerste dat de door onze fractie ingediende amendementen niet zijn aangenomen.
Toch lijkt het ons absoluut noodzakelijk dat de communautaire begroting ingezet wordt bij de tenuitvoerlegging van de nieuwe veiligheidsmaatregelen die worden opgelegd aan de veehouders, en dan denk ik vooral aan alle mensen die werkzaam zijn in de rundvleessector, die zwaar getroffen worden door het verlies van vertrouwen bij de consument.
Niet minder noodzakelijk is het dat met onmiddellijke ingang de WTO-onderhandelingen heropend worden over het onderdeel olie- en eiwithoudende producten in het akkoord van Marrakech, dat zeer ongunstig uitpakt voor de Europese producenten. We moeten zien te vermijden dat het verbod op het gebruik van diermeel leidt tot grootschalige invoer van olie- en eiwithoudende producten die mogelijk genetisch gemanipuleerde organismen bevatten.
Uit het debat van gisteren blijkt vooral hoezeer de meningen uiteenlopen over de vraag hoe deze crisis het beste aangepakt kan worden. Verschil van mening zien we op alle niveaus: tussen de lidstaten onderling, tussen de politieke stromingen en tussen de communautaire instellingen.
Diepgaande meningsverschillen bestaan er ten aanzien van het diermeel, en diepgaande meningsverschillen bestaan er ten aanzien van de tests.
Maar we hebben wel te maken met een zeer fundamenteel veiligheidsprobleem, waarbij niet alleen de gezondheid van de bevolking in het geding is, maar ook de toekomst van een complete sector, die in een aantal lidstaten van grote betekenis is voor het sociale evenwicht.
We kunnen in deze crisis dus niet volstaan met halve maatregelen of vage compromissen - voor dat soort halfslachtige besluiten is volstrekt geen plaats wanneer het erom gaat het voorzorgsbeginsel toe te passen en adequate maatregelen te treffen met het oog op maximale bescherming van onze bevolking.
Het debat heeft ook duidelijk gemaakt dat zowel het voorzitterschap van de Raad als de Commissie behoorlijk aan het klungelen zijn in deze zaak.
Het was al met al tamelijk ontluisterend te zien hoe het voorzitterschap van de Raad zich in allerlei bochten wrong om zijn verantwoordelijkheid af te schuiven. Alle heil zou te verwachten zijn van de toekomstige Europese "Autoriteit" inzake voedselveiligheid - alsof het etiket "Europees" garandeert dat de zaak echt serieus wordt aangepakt.
De beschuldigingen over en weer waarmee het debat van gisteren werd opgesierd (Het is de schuld van de Raad!
Het is de schuld van de lidstaten!
Het is de schuld van de Commissie!) laten zien dat de communautaire machinerie in feite enkel functioneert als een systeem waarmee van alle kanten verantwoordelijkheden kunnen worden afgeschoven. Dit gaat ten koste van de kern van de zaak: een doeltreffende bescherming van de gezondheid van onze bevolking.
Wat de Commissie betreft, die heeft moeten vaststellen dat er grote meningsverschillen bestaan over de vraag welke middelen ingezet moeten worden om de crisis te bezweren.
De Commissie heeft het nodig geacht de voorzorgsmaatregelen waartoe een aantal lidstaten besloten heeft belachelijk te maken door het woord "tovenarij" te laten vallen in verband met het totaalverbod op het gebruik van diermeel.
Ze hekelt de laksheid van een aantal lidstaten, maar heeft op geen enkele wijze te kennen gegeven de bij het Hof van Justitie ingediende aanklacht tegen Frankrijk te laten vallen, dat vervolgd wordt omdat het, geheel terecht, heeft vastgehouden aan de boycot van Brits rundvlees.
De Commissie staat duidelijk slechts een middenweg voor ogen, die voor de landen die het meest veeleisend zijn ten aanzien van de veiligheid geen "meer" maar een "minder" inhoudt. Gezien de publieke opinie, gezien de politieke wil van de lidstaten, gezien de omvang van de epidemie en gezien het belang van de betrokken sectoren voor de economie en de samenleving, zouden de lidstaten op grond van het subsidiariteitsbeginsel wederom voldoende handelingsvrijheid moeten krijgen om hun bevolking daadwerkelijk te beschermen en hun veiligheid te garanderen.
Gelet op het onvermogen van alle Europese instellingen (Raad, Commissie, Parlement) om een adequaat communautair beleid vast te stellen waarmee tegemoet gekomen kan worden aan de behoeften van veiligheid van de direct betrokken lidstaten, zal het nog heel wat moeite kosten om een evenwicht te vinden tussen de voorschriften van de interne markt en de eisen ten aanzien van de gezondheid en de veiligheid van onze burgers.
Hoe kunnen we bijvoorbeeld het vertrouwen van de Franse consument herstellen en voorkomen dat de veeteeltsector instort, wanneer de Franse boeren een volledig verbod op het gebruik van diermeel wordt opgelegd, terwijl tegelijkertijd de import van vlees toegestaan wordt dat afkomstig is uit lidstaten waar de dieren nog steeds gevoed worden met diermeel en waar men het testen van dieren nog steeds afwijst?
De wil van de lidstaten die aan de voedselveiligheid en de gezondheid van de consumenten de hoogste prioriteit toekennen moet ten volle gerespecteerd worden. Evenzo moeten de lidstaten het recht krijgen voorrang te verlenen aan besluiten die wetenschappelijk onderbouwd zijn, zoals ze ook het recht moeten krijgen het voorzorgsbeginsel te laten prevaleren boven maatregelen die gebaseerd zijn op een compromis tussen de uiteenlopende standpunten van de partners, waarbij vooral de meest lakse partners baat hebben.
Blijft dit alles achterwege, dan zal onomstotelijk vast komen te staan dat de communautaire instellingen zich bij hun doen en laten niet laten leiden door het subsidiariteitsbeginsel.
Verslag-Blokland (A5-0321/2000)
Mijnheer de Voorzitter, de strijd tegen luchtvervuiling is een heel belangrijke problematiek, zoals wij allemaal weten.
Luchtvervuiling wordt vooral veroorzaakt door de grote industrie, waaronder bedrijven die afvalstoffen verbranden. Dit afval komt van andere bedrijven maar ook van de gewone, dagelijkse activiteiten van de Europese burgers.
Ik heb voor deze richtlijn gestemd, maar ik wilde wel beklemtonen dat ik met deze stem van mij ook iets anders op het oog heb: ik vind dat de Europese Unie gelijk heeft als zij zich bekommert om wie de vieze lucht die door deze industrieën wordt uitgestoten inademt, maar daarnaast moet de Unie zich ook zorgen maken - en misschien nog wel meer - om de mensen die in dit soort bedrijven werken.
Ik geloof dat het een blijk van consequent optreden is om de arbeidstijd van mensen die in dit soort milieuvervuilende bedrijven werken te verkorten.
Immers, als deze bedrijven naar buiten toe vervuilen, dan kun je wel nagaan wat voor lucht er binnenin die fabrieken hangt!
Vandaag is er een einde gekomen aan een lang proces dat moest uitmonden in het aannemen van een richtlijn betreffende de verbranding van afval.
Het voorstel van de Europese Commissie dateert uit 1998, maar talrijke meningsverschillen tussen het Parlement en de Raad hebben ertoe geleid dat op 11 oktober jongstleden het bemiddelingscomité bijeen werd geroepen.
Vandaag spreken wij ons dus uit over de tekst die het resultaat is van dat overleg.
Ik wijs erop dat de richtlijn zowel betrekking heeft op de verbranding als op de meeverbranding van afval.
Het betreft hier twee methoden van afvalverwerking die deel moeten uitmaken van één enkele, allesomvattende strategie die ook preventie, hergebruik en recycling van afval omvat en waarvan de coördinatie op Europees niveau moet plaatsvinden.
Tijdens de debatten in eerste en tweede lezing van het Europees Parlement heb ik mijn verontrusting uitgesproken over het feit dat gevaarlijke en niet gevaarlijke afvalstoffen mogelijk niet in dezelfde richtlijn opgenomen zouden worden.
Deze volstrekt gerechtvaardigde zorg heeft het Europees Parlement ertoe gebracht zich uiterst kritisch op te stellen en een aantal amendementen in te dienen waarin een strikt kader vastgesteld wordt voor alles wat te maken heeft met het verbranden en meeverbranden van afval.
Na talloze discussies met de Raad hebben we op een aantal punten onze zin gekregen.
Dat geldt bijvoorbeeld voor de grenswaarden voor de emissie tijdens meeverbranding, die over het algemeen in cementovens plaatsvindt.
Die normen zijn vastgelegd in een aparte bijlage, maar als meer dan 40% van het afval dat in dit soort installaties verbrand wordt uit gevaarlijk afval of gemengd onverwerkt gemeentelijk afval bestaat, moeten deze installaties voldoen aan de strengere normen voor verbranding, die in een andere bijlage vastgelegd zijn.
De Europese Commissie heeft plantaardig afval afkomstig uit de landbouw, de houtverwerkende industrie en de levensmiddelenindustrie van de richtlijn willen uitsluiten.
In zijn tweede lezing heeft het Parlement afval van vezelstoffen toegevoegd dat ontstaat bij de productie van natuurlijke pulp en papier op basis van pulp wanneer deze afvalproducten meeverbrand moeten worden.
Het Parlement is erin geslaagd over dit punt tijdens het bemiddelingsoverleg een akkoord te bereiken.
Verder hebben de inspanningen van het Parlement ook op een ander punt tot succes geleid: de installaties voor de verbranding van radioactief afval zijn uitdrukkelijk van het toepassingsgebied van de richtlijn uitgesloten.
Het Parlement heeft tevens de totstandkoming van strengere voorschriften voor het functioneren van verbrandingsinstallaties bewerkstelligd, evenals een betere toegang tot informatie voor het publiek.
Tot slot zou ik nogmaals willen benadrukken dat het feit dat gevaarlijk afval op steeds grotere schaal verwerkt kan worden er niet toe mag leiden dat we ons niet meer druk maken over het produceren van dit soort afval.
Het belangrijkste is en blijft het voorkomen van het produceren van afval - dat is de hoofdlijn van de strategie van de Europese Unie op dit terrein.
In de Europese Unie maakt men zich ernstige zorgen dat er niet voldoende wordt gedaan aan de tenuitvoerlegging van nieuwe voorstellen voor afvalverwerking.
De 370 miljoen burgers van de EU eisen actie op dit punt en dat is volkomen terecht.
In Europa wordt er dagelijks per persoon per dag meer dan 1 kg afval gegenereerd.
Op jaarbasis wordt er in de EU 2 miljard ton afval gegenereerd.
Die situatie kan niet eeuwig voortduren.
De Europese Unie moet helderheid verschaffen over een aspect van het oplossen van het afvalverwerkingsprobleem.
De toekomst van de afvalverwerking ligt niet in lokale autoriteiten die overal in Europa op zoek gaan naar nieuwe stortplaatsen.
Er bestaat een ernstige en groeiende bezorgdheid over de gevolgen van stortplaatsen voor het milieu in het algemeen.
Ik deel die bezorgdheid.
Ik ben van mening dat het werken met stortplaatsen uiteindelijk plaats zal moeten maken voor meer geïntegreerde plannen voor afvalverwerking.
Het Europees Parlement heeft de afgelopen jaren een voortrekkersrol gespeeld bij het ontwikkelen van nieuwe strategieën voor afvalverwerking.
Ik steun de doelstelling van de richtlijn die we hier vandaag bespreken. Deze richtlijn beoogt de negatieve effecten van afvalverbranding op het milieu en de volksgezondheid terug te dringen door de uitstootniveaus in de lucht van diverse belangrijke vervuilende stoffen aanzienlijk te verminderen.
Dit is ook onderdeel van een breder Europees milieubeleid dat erop gericht is om het gebruik van vervuilende stoffen in alle economische sectoren in Europa te verminderen, overeenkomstig de verplichtingen vastgelegd in de overeenkomst van Kyoto.
De Europese Unie onderschrijft volledig de strenge, ambitieuze, maar wel haalbare doelstellingen op het gebied van recycling en hergebruik zoals die zijn vastgesteld door de Ierse regering.
Deze doelstellingen, die in de komende 15 jaar bereikt moeten worden, behelzen het volgende: het op een andere manier verwerken van 50% van al het huishoudelijk afval dat nu nog gestort wordt; een minimale reductie van 65% van biologisch afbreekbaar afval dat nu nog wordt gedeponeerd op vuilstortplaatsen; de ontwikkeling van afvalverwerkingsfaciliteiten waar wordt gewerkt met milieuvriendelijke technologieën waarmee tot 300.000 ton biologisch afbreekbaar afval per jaar verwerkt kan worden.
Al deze maatregelen weerspiegelen de veranderende publieke opinie inzake afvalverwerking.
Het tijdperk van de vuilstortplaats loopt ten einde en moet plaatsmaken voor meer milieuvriendelijke technologieën.
Verslag-Figueiredo (A5-0307/2000)
Mijnheer de Voorzitter, ik heb voor het verslag-Figueiredo gestemd dat gaat over uitbanning van sociale uitsluiting en armoede, zoals in het verslag zelf staat.
Ik sta er echter wel versteld van hoe er over een paar amendementen is gestemd, en ik vind dat dan ook heel spijtig.
Ik ben er absoluut van overtuigd dat de verantwoordelijkheid voor sociale uitsluiting en armoede voor 99% bij de regeringen van onze vijftien landen ligt.
Die zitten elkaar gewoon de loef af te steken, zowel in het verleden als nu nog, om te zien wie sociale uitsluiting en armoede nog erger kan maken.
Als de pensioenen namelijk wat minder laag waren, dan zouden er ook minder armen zijn.
Waarom hebt u, Fractie van de Europese Volkspartij, tegen het amendement-Fatuzzo gestemd, het amendement dat ik persoonlijk heb ingediend, waarin stond dat armoede ook een oorzaak is van lage pensioenen?
Ik vind dit heel spijtig en hoop dan ook dat u bij een volgende stemming van gedachten verandert.
Het verslag van collega Figueiredo kan een goede bijdrage zijn aan de bestrijding van sociale uitsluiting, mits daarmee de samenwerking tussen de lidstaten op dat gebied wordt versterkt.
Daarom moet de Raad ervoor zorgen dat:
de kredieten voor dit programma aanzienlijk worden verhoogd;
een concreet tijdschema wordt opgenomen in de nationale programma' s;
in alle betrokken beleidslijnen rekening wordt gehouden met de inspanningen tot integratie van de sociale groepen met speciale behoeften;
rekening wordt gehouden met nieuwe vormen van uitsluiting, zoals uitsluiting van de kennismaatschappij;
de sociale instanties en met name de vertegenwoordigers van de met uitsluiting bedreigde groepen waarvoor het programma bestemd is, worden betrokken bij de tenuitvoerlegging;
het programma wordt toegespitst op de bestrijding van armoede onder kinderen, vrouwen en ouderen;
een Europees netwerk wordt opgericht waarmee niet alleen het verschijnsel van sociale uitsluiting kan worden geregistreerd, maar tevens het programma verder kan worden ontwikkeld, verspreid en aangepast.
Wij hebben ons van stemming onthouden ten aanzien van dit verslag, zelfs nu het bij amendement gewijzigd is.
De belangrijkste reden waarom we niet tégen dit verslag hebben gestemd is dat de rapporteur er een aantal goede bedoelingen in formuleert.
Helaas kun je op basis van goede bedoelingen alléén geen beleid voeren, zelfs geen protestbeleid.
Europa telt officieel 65 miljoen armen; dat is 18% van de bevolking.
Dit betekent dat een aanzienlijk deel van de werkende klasse van een van de rijkste regio' s ter wereld in armoede leeft.
Die 65 miljoen armen komen niet uit de lucht vallen: hun armoede is het gevolg van de inhaligheid van een bevoorrechte kapitalistische klasse die alles doet om de bedrijfswinsten te vergroten en de beurskoersen op te drijven.
In het verslag is een bedrag van 100 miljoen euro voor de komende vijf jaar voorzien om de armoede te bestrijden.
Dat is 1,5 euro voor iedere arme in Europa!
Zelfs in termen van liefdadigheid is dat een belachelijk bedrag, afgezien van het feit dat het armoedeprobleem geenszins een kwestie van liefdadigheid is.
We beseffen dat geen enkel verslag en geen enkele stemming, zelfs van het Europees Parlement niet, verandering in deze situatie kan brengen.
Maar in het verslag had op zijn minst duidelijk gemaakt kunnen worden wie voor de situatie verantwoordelijk zijn.
Hoe het ook zij, we hebben niet tegen, maar ook niet voor dit verslag gestemd. Niet alleen zijn de concrete voorstellen die het bevat ontoereikend, ook wordt in het verslag de uitbuiting van de werknemers, de werkelijke oorzaak van de armoede van de werkende klasse, eerder toegedekt dan bestreden.
Dit programma ter bestrijding van de sociale uitsluiting is een van de prioriteiten van het Franse voorzitterschap, in wiens voorstellen het sociale Europa de rode draad vormt.
Ik wijs erop dat in Lissabon een communautaire strategie inzake sociale integratie is vastgesteld.
Ik kan niet anders dan dat initiatief toejuichen, dat tegemoetkomt aan de verwachtingen van onze Europese medeburgers.
Immers, we mogen ons dan wel verheugen in een herstel van de economie en een daling van de werkloosheid, dat wil nog niet zeggen dat we de sociale ongelijkheden, die eerder toenemen dan afnemen, onder het tapijt kunnen vegen!
Sociale uitsluiting is een realiteit, zoals blijkt uit de statistieken van Eurostat: ongeveer 18% van de bevolking van de Europese Unie moet het stellen met minder dan 60% van het gemiddelde nationale inkomen - de lage-inkomensgrens waarmee gewerkt wordt om relatieve armoede te meten.
De werkloosheid is wel afgenomen, maar er zijn nog steeds 16 miljoen mensen zonder werk in de Europese Unie.
En werkloosheid mag dan de belangrijkste factor zijn voor armoede en sociale uitsluiting, dat neemt niet weg dat het precaire karakter van het werk en de lage beloningen evenzeer obstakels vormen voor volledige integratie in de maatschappij.
Te veel medeburgers moeten aan de zijlijn blijven staan.
Daarom moeten we krachtige maatregelen nemen op het terrein van de sociale zekerheid, evenals maatregelen ter verbetering van de toegang tot openbare diensten als gezondheidszorg, onderwijs, huisvesting enzovoorts.
Ik onderschrijf zonder enige reserve het voorstel om bij de bestrijding van sociale uitsluiting een tweede proces van Luxemburg op gang te brengen, waarin een aantal richtsnoeren en de nodige nationale actieprogramma' s vastgelegd worden.
Hoe vruchtbaar deze methode kan zijn, hebben we op het terrein van de werkgelegenheid kunnen zien.
De Europese Raad van Lissabon heeft zich ten doel gesteld van de Europese Unie een concurrerende kennismaatschappij te maken die voor iedereen openstaat.
Daarvoor zijn forse inspanningen nodig, die erop gericht moeten zijn iedereen scholing aan te bieden in de nieuwe informatie- en communicatietechnologieën en iedereen toegang te verschaffen tot de nieuwe telecommunicatienetwerken.
Het concept universele dienst dient op dit terrein een belangrijke rol te spelen.
Het wachten is nu op Nice, waar de lidstaten naar ik hoop een krachtig signaal zullen afgeven van hun politieke wil zich in te zetten voor een allesomvattende strategie ter versterking van het Europees sociaal model door de sociale agenda en het Handvest van de grondrechten aan te nemen.
De belangrijkste doelstelling van het verslag is het ondersteunen van een gemeenschappelijk actieprogramma om samenwerking te bevorderen tussen de lidstaten van de EU om sociale uitsluiting tegen te gaan.
Ik ben van mening dat de instelling van een dergelijk gemeenschappelijk actieprogramma niet alleen verstandig is, maar ook erg nuttig kan zijn.
We zijn er niet op uit om een tweedeling te creëren in Europa, een Europa van de haves en de have-nots.
We willen de kloof tussen rijk en arm niet vergroten.
Feit is dat langdurige werkloosheid en jeugdwerkloosheid zich concentreren in bepaalde gebieden in de Europese Unie.
Concentraties worden aangetroffen in bepaalde 'zwarte vlekken' binnen veel plattelands- en stedelijke gebieden in de Europese Unie.
Het ontwikkelen van initiatieven om het probleem van sociale uitsluiting tegen te gaan en om de kansarmen in onze samenleving nieuwe hoop en kansen te bieden moet nu de kern zijn van het beleid van alle regeringen binnen de EU.
De principes die aan dit programma ten grondslag liggen zijn het creëren van een open coördinatiemethode tussen de lidstaten om armoede en sociale uitsluiting uit te bannen.
Dat moet worden bereikt door duidelijke doelen te bepalen die moeten worden geïncorporeerd in nationale actieplannen en door beleid in te voeren dat gelijke kansen moet bevorderen.
Ik denk dat de rapporteur gelijk heeft dat hij de overheidsinstellingen, de sociale partners en burgers en hun organisaties oproept om zich nu meer in te spannen om te komen tot maatregelen die armoede en sociale uitsluiting moeten tegengaan.
Als uitvloeisel van het Verdrag van Amsterdam moeten alle regeringen van de EU nieuwe actieplannen ten aanzien van werkgelegenheid ter evaluatie en beoordeling toezenden aan de Europese Commissie.
De Europese Commissie moet al deze plannen evalueren om te beoordelen hoeveel succes de regeringen van de EU boeken bij het uitbannen van sociale uitsluiting.
We moeten in deze kwestie van elkaar leren.
Anders zal de kloof tussen rijk en arm in de EU alleen maar groeien.
In dit verband ben ik blij met de belangrijkste bepalingen van het programma inzake de sociale agenda 2000-2005, dat onlangs door de Europese Commissie is gepubliceerd.
Dit kent de Europese sociale partners een grotere rol toe in termen van het ontwerpen van verschillende EU-richtlijnen en -verordeningen.
De verhouding met werkgevers zal verbeteren.
Er komt voortdurende nationale en Europese steun voor lokaal werkgelegenheidsbeleid.
Er komt ook een verbeterde coördinatie van beleidsplannen op het gebied van de informatiemaatschappij, moderne telecommunicatiediensten en aan Internet gerelateerde activiteiten.
Ierland heeft een vrij geavanceerd systeem van sociale rechten en rechten op het gebied van werkgelegenheid en veel van de EU-richtlijnen die worden opgesteld, baseren zich op het Ierse model op het gebied van sociaal partnerschap en werknemers/werkgeversrelaties.
18% van alle Europeanen moet het met minder dan 60% van het gemiddelde nationaal inkomen stellen, dat wil zeggen dat 61 miljoen mensen van een laag inkomen moeten rondkomen, waarbij de lage­inkomensgrens fungeert als referentiepunt voor het meten van relatieve armoede.
Deze cijfers geven aan dat er actie moet worden ondernomen. De staatshoofden en regeringsleiders hebben hiertoe in Lissabon voor de eerste keer in de geschiedenis de armoede en sociale uitsluiting op de Europese agenda gezet.
Europa kan immers alleen maar een economisch sterke macht zijn als het vanuit sociaal oogpunt rechtvaardig is. Wij zijn dan ook ingenomen met deze vooruitgang.
Om die reden zal ik mij voor het verslag van onze collega uitspreken. Ze heeft zich immers niet alleen achter het voorstel van de Commissie geschaard, maar de tekst bovendien inhoudelijk verbeterd.
In het verslag wordt gepleit voor de vaststelling van kwalitatieve en kwantitatieve indicatoren voor sociale uitsluiting.
Het is zeer belangrijk dat we binnen de 15 lidstaten van de Unie allen op basis van dezelfde gegevens over dit vraagstuk kunnen praten.
Bovendien staat in dit verslag aangegeven dat de lidstaten voortvarender te werk moeten gaan en bij het opstellen van hun nationale actieplannen nauwkeurig omschreven doelstellingen vast dienen te leggen.
Voorts wordt er opnieuw gebruik gemaakt van de open coördinatiemethode, worden de betrokken partijen aangemoedigd de dialoog met elkaar aan te gaan (sociale partners, NGO' s, plaatselijke en regionale overheden, enzovoort) en worden er netwerken opgericht.
Onze Commissie werkgelegenheid en sociale zaken wil het financiële referentiebedrag vaststellen op 100 miljoen euro, in plaats van de 70 miljoen euro die door de Commissie is voorgesteld.
Tot slot wil ik aangeven dat het hier om een stap vooruit gaat die wij moeten consolideren en aanmoedigen. Economische vooruitgang alleen volstaat immers niet om een betere kwaliteit van het leven van onze burgers te waarborgen.
In dit verslag wordt duidelijk gemaakt waartoe de huidige Europese eenwording heeft geleid: 62 miljoen armen en 18 miljoen werklozen.
De huidige herstructureringen en fusies leiden tot nieuwe ontslagen.
Terwijl er sprake is van een sterke economische groei en de werkloosheid kennelijk afneemt, blijkt dat werk tegenwoordig geen zekerheid meer biedt tegen uitsluiting. De omstandigheden waarin "arme werknemers" leven, zijn niet bepaald rooskleurig te noemen.
Met de aanduiding "arme werknemers" doel ik met name op de vrouwen die in deeltijd werken, onderbetaald worden en in volledige onzekerheid verkeren. In de officiële redevoeringen over de groei blijft deze groep werknemers volledig buiten beschouwing.
Het recht op goed werk, zorg, huisvesting en opleiding zijn elementaire rechten. De werkgevers en lidstaten zouden verplicht moeten worden deze rechten na te leven.
Op deze wijze kunnen we de burgers immers tegen sociale uitsluiting beschermen. Wij zullen dan ook voor het verslag ter bestrijding van sociale uitsluiting stemmen.
Vele afgevaardigden die zich vandaag voor deze tekst uitspreken, hebben zich gisteren echter minder solidair getoond toen ze een handvest aannamen waarin de sociale rechten geenszins gewaarborgd worden. Met dit handvest wordt immers de strijd tegen uitsluiting gedegradeerd tot een vorm van bijstand, hetgeen een achteruitgang betekent vergeleken met de huidige wetgeving in veel lidstaten.
Wij kunnen uitsluiting beter bestrijden door bijvoorbeeld een gegarandeerd minimumloon in Europa vast te stellen.
De buitengewone Top van Lissabon over werkgelegenheid, economische hervormingen en sociale samenhang van 23-24 maart 2000 zette voor het eerst sinds tijden armoede en sociale uitsluiting weer op de agenda van de Unie.
Door een voorstel voor te leggen voor een programma om sociale uitsluiting te bestrijden, geeft de Commissie gehoor aan de oproep van de Raad om "voor juni 2000" een "initiatief voor samenwerking op dit vlak" te presenteren.
Volgens de gegevens van Eurostat leeft zo'n 18% van de bevolking van de EU van minder dan 69% van het gemiddelde nationale inkomen (waarbij de lage-inkomensgrens als maatstaf wordt genomen voor relatieve armoede).
Het voorstel van de Commissie om een gemeenschappelijk actieprogramma op te zetten om samenwerking tussen de lidstaten te bevorderen om sociale uitsluiting tegen te gaan (2001-2005) bestaat uit het bevorderen van een beter begrip van sociale uitsluiting, het stroomlijnen van het bevorderen van participatie en het ontwikkelen van voorrangsbeleid gericht op bepaalde doelgroepen.
De strategie moet in drie hoofdsporen ten uitvoer worden gelegd.
Spoor 1: analyse van de kenmerken, oorzaken, processen en trends in sociale uitsluiting; spoor 2: samenwerking op het gebied van beleid en uitwisseling van de maatregelen die het meeste effect sorteren; spoor 3:een dialoog met de diverse belanghebbenden.
De open manier van coördineren wordt benadrukt, die het subsidiariteitsbeginsel respecteert terwijl alle relevante actoren actief betrokken worden.
Dit zijn allemaal welkome maatregelen, maar net als de rapporteur ben ik van mening dat het programma best wat radicaler had mogen zijn.
Ik steun dan ook zijn amendementen.
Ik ben blij met dit verslag dat om meer middelen vraagt voor de voorgestelde Europese programma's voor de bestrijding van armoede en sociale uitsluiting.
Samenwerking tussen de lidstaten is van cruciaal belang om deze diepgewortelde problemen aan te pakken, die zich overal in de Unie voordoen, maar in het bijzonder in mijn eigen kiesdistrict in het noordwesten van Engeland.
Moss Side en Salford behoren tot de meest achtergestelde binnenstedelijke gebieden van heel Europa.
Wij zijn helaas maar al te goed bekend met het web van problemen waarin verarmde gebieden verstrikt raken: achterstelling, sociale uitsluiting, werkloosheid, misdaad en drugsgebruik, maar met hulp van Europese programma's om sociale uitsluiting tegen te gaan en Europees geld kunnen lokale gemeenschappen eindelijk beginnen om zich te ontworstelen aan dit kwaad.
De Britse Labourregering is steeds voorop gegaan in de strijd tegen armoede en sociale uitsluiting.
Drie jaar terug stelde de premier de Social Exclusion Unit in, die regeringsbeleid om sociale uitsluiting tegen te gaan coördineert door te komen met een brede aanpak voor verwante problemen.
De eenheid werkt samen met andere departementen die ook te maken hebben met sociale uitsluiting.
Ik sta volledig achter deze vernieuwende aanpak, die vooral aan talloze jonge mensen ten goede is gekomen door middel van een krachtige aanpak van spijbelgedrag en schoolverzuim, dakloosheid, tienerzwangerschappen en het bieden van steun aan 16-18-jarigen die geen opleiding of werk hebben.
Dit is een geweldig voorbeeld van hoe de Labourregering concrete voordelen realiseert voor gewone mensen.
Ik ben er sterk van overtuigd dat we met een nieuwe, radicale benadering niet alleen een andere weg kunnen inslaan, maar ook de eindstreep kunnen halen en dat we op een dag armoede en sociale uitsluiting in het noordwesten volledig kunnen uitbannen.
Verslag-Rothe (A5-0320/2000)
Mijnheer de Voorzitter, ik heb me om een heel precieze reden van stemming onthouden: volgens mij heeft dit verslag milieutechnisch gesproken niet de vooruitgang geboekt waar ik naar uitkeek.
Ik heb wel voor al die amendementen gestemd die ertoe strekken de alternatieve energiebronnen uit te breiden, maar ik had van harte gehoopt dat men een verdere stap vooruit zou zetten.
Ik weet dat het moeilijk is, ik weet dat dit verslag al de juiste weg heeft ingeslagen: maar er moet nog veel meer gedaan worden en daarom hoop ik dat men op nationaal en op Europees niveau dit beleid van alternatieve energiebronnen met krachtiger hand zal doorvoeren.
Mijnheer de Voorzitter, met het verslag-Rothe, in elk geval met het daarin beschreven bevorderingsdirigisme voor hernieuwbare energievormen, staan wij op het punt om op lange termijn in en voor Europa verstrekkende fouten te maken op het gebied van het energiebeleid.
Daarom heb ik het verslag afgewezen.
Energiebeleid moet een toekomstvisie hebben, duurzaam zijn en gericht op de markteconomie.
Met dit verslag bereiken we precies het tegendeel.
Met de duurzame subsidiëring van biomassa, wind- en zonne-energie slaan we de verkeerde weg in en voeren we uitsluitend een symbolisch beleid.
Er gaan miljarden aan subsidies naar een paar bedrijven die met hun windmolens het landschap ontsieren.
Het gaat intussen om installaties met meer dan zestig rotoren die duizend voetbalvelden in beslag nemen.
De consument en Europa hebben hierbij het nakijken. Met dit beleid worden de voordelen van onze politiek van liberalisering van de energiemarkten weer tenietgedaan.
Mijnheer de Voorzitter, ik heb voor het verslag gestemd dat handelt over de bevordering van elektriciteit uit hernieuwbare energiebronnen.
Ik ben een duidelijk voorstander van energiebesparing, want dat hebben wij hard nodig. Maar anderzijds hebben de ouderen en gepensioneerden energie hard nodig, daar moeten ze altijd over kunnen beschikken.
Ik denk namelijk aan de koude nachten en de koude winterdagen, zowel in het noorden als het zuiden van Europa, als veel ouderen, bij gebrek aan financiële middelen, helaas gedwongen worden de verwarming uit te draaien.
Als voorbeeld van een uitstekende vorm van bezuiniging wilde ik het geval van de stad Brescia aanhalen, waar een systeem van stadsverwarming wordt toegepast dat zelfs profiteert van de verbranding van afval. De afvalverbranding dient daar zowel om elektriciteit op te wekken als om rechtstreeks warmte te produceren, die daarna naar alle huizen van de inwoners van Brescia wordt geleid.
Ik hoop dat een dergelijk systeem in alle steden in Europa toepassing vindt.
Wij willen het nut van "de bevordering van elektriciteit uit hernieuwbare energiebronnen op de interne elektriciteitsmarkt" geenszins in twijfel trekken.
Het is immers een goede zaak als hierdoor de werkgelegenheid met 500.000 nieuwe banen kan toenemen, zoals in het verslag staat aangegeven.
Wij vinden het ook geen bezwaar dat het onderzoek op dit gebied en zelfs de exploitatie van deze energiebronnen zodanig worden ondersteund dat de consument eerder voor hernieuwbare energiebronnen zal kiezen dan voor elektriciteit die via meer vervuilende procédés wordt opgewekt.
Maar waarom moet deze steun leiden tot het particuliere winstbejag waarvan momenteel sprake is?
De subsidies zullen immers ten goede komen aan bedrijven die zich met onderzoek naar en het verhandelen van deze producten bezig houden. Ik denk hierbij aan ondernemingen als Total Énergie, Shell Solaire, ABB Alstom Power, Dalkia (een dochter van Vivendi), Arthur Andersen, Tiru (een gezamenlijke vestiging van Suez-Lyonnaise des eaux en Vivendi) en andere industriële concerns die al genoeg winst boeken en die daarom niet het belastinggeld van de burgers mogen ontvangen.
De productie en distributie van elektriciteit zou een publieke dienst moeten zijn.
Waarom zorgen de lidstaten en Europese instellingen er dan niet voor dat deze publieke dienst in handen komt van openbare nutsbedrijven die direct de 500.000 benodigde werknemers zouden kunnen aanstellen?
Op deze wijze hoeven de winsten niet aan de aandeelhouders van particuliere ondernemingen worden afgestaan, en kunnen er dus passende salarissen worden uitgekeerd en kan er een goed functionerende publieke elektriciteitsvoorziening worden gewaarborgd.
Tijdens het debat dat gisteravond in de plenaire vergadering plaatsvond, hebben velen van ons zich uitgesproken over de noodzaak om de opwekking van elektriciteit uit hernieuwbare energiebronnen te bevorderen.
Tegelijkertijd werd in Den Haag de conferentie over het broeikaseffect gehouden. De wetenschappers en klimatologen verhullen niet langer dat ze zich zorgen maken over de gevolgen van het broeikaseffect en ook de burgers raken zich langzaam maar zeker bewust van deze gevolgen.
Op zeer korte termijn zullen de gevolgen naar verwachting zeer ingrijpend zijn. Daarom dienen er op Europees en wereldwijd niveau duidelijke maatregelen getroffen te worden op basis waarvan een verdere aantasting van het milieu kan worden voorkomen.
Het voorstel van de Commissie en het verslag-Rothe, waarover wij vandaag gestemd hebben, voorzien in deze noodzaak. Er wordt immers gesteld dat de hernieuwbare energiebronnen een milieuvriendelijk alternatief vormen voor wat betreft de elektriciteitsproductie.
Met haar voorstel is de Commissie haar eigen aankondigingen nagekomen en voldoet zij aan de eis van het Europees Parlement om een wezenlijke stap te doen ter bereiking van het doel van het Witboek van een verdubbeling van het percentage hernieuwbare energie van het totale energieverbruik met ingang van 2010.
De lidstaten zullen zich hiervoor moeten inspannen. Alleen zo kunnen immers de milieudoelstellingen worden bereikt die ze zich op Europees en internationaal niveau gesteld hebben, en kunnen ze hun onafhankelijkheid op energiegebied waarborgen.
De afhankelijkheid van energie van buiten de EU is momenteel ongeveer 50% en dreigt in 2020 tot 70% toe te nemen als de hernieuwbare vormen van energie niet worden uitgebreid.
De EU loopt in de wereld voorop als het gaat om de bouw van installaties voor de diverse soorten van energieopwekking.
Om in deze sector concurrerend te kunnen blijven optreden, zal de Unie de betreffende technologieën moeten gebruiken en verder ontwikkelen. Dit vereist aanzienlijke publieke investeringen.
Om al deze redenen, en vanwege de kwaliteit van het verslag-Rothe, heb ik voor deze tekst gestemd. Ik hoop dat de Commissie en de Raad ons zullen volgen.
Uiteraard ben ik voorstander van een actieve bevordering van elektriciteit uit hernieuwbare energiebronnen.
Alleen door middel van technologische vooruitgang zal de "zachte" energiesector zich kunnen ontwikkelen. Aan ideologische cirkelredeneringen hebben we niets.
We kunnen ambitieuze doelstellingen formuleren en de lidstaten verplichten deze na te komen, maar als we onze landen de benodigde middelen niet in handen te geven, zullen de doelstellingen niet worden gehaald.
Sommige voorstellen van het Europees Parlement zijn niet realistisch en verdienen dan ook niet mijn steun.
De Europese Commissie heeft tot doel gesteld dat het aandeel van hernieuwbare energiebronnen in de energieproductie voor het einde van 2010 wordt verdubbeld.
Hernieuwbare energiebronnen vormen een zeer belangrijk onderdeel van een doeltreffende strategie ter bescherming van het klimaat.
Turf is in Finland een belangrijke hernieuwbare energiebron met een aandeel van 6% in de totale hoeveelheid gebruikte brandstoffen.
Anders dan in Midden-Europa, is er in een noordelijk land als Finland veel turf.
Ook internationale deskundigen hebben geconstateerd dat turf een belangrijke biomassabrandstof is waarvan de jaarlijkse groei in Finland duidelijk het gebruik ervan overtreft.
De noordelijkste regio's van Finland behoren tot de toendrazone waar te weinig bomen groeien die als energiebron kunnen dienen.
Turf is vooral in die regio's een belangrijke brandstof en is daar ook van grote invloed op de werkgelegenheid.
Ik ben tevreden dat het Europees Parlement deze feiten onderkent door turf in zijn verslag over hernieuwbare energiebronnen te laten staan.
De lidstaten van de Europese Unie, inclusief Finland, hebben zich verbonden aan het bereiken van de doelen van Kyoto, het behouden van natuurlijke hulpbronnen en het verminderen van de uitstoot van schadelijke stoffen.
De betekenis van kernenergie neemt daarom voortdurend toe.
Het is duidelijk dat men zich bij het gebruik van kernenergie en de opslag van kernafval moet houden aan meer vergevorderde en doeltreffender veiligheidsvoorschriften.
Het Finse energiebedrijf Teollisuuden Voima verzocht gisteren, 15 november, de Finse regering een principebesluit te nemen over de bouw van een vijfde kernreactor.
Ik hoop dat onze regering en ons parlement positief staan tegenover dat verzoek.
Een verantwoord gebruik van kernenergie biedt een milieuvriendelijke en goedkope energiebron waarvan het gebruik niet onnodig mag worden beperkt.
We weten allemaal dat de toekomst van onze energievoorziening niet gebaseerd kan zijn op onze huidige energievormen.
Dat ziet ook de Commissie in en meer nog de rapporteur, doordat zij aangeeft dat alternatieve energie respectievelijk de alternatieve opwekking van energie een grotere prioriteit moet krijgen.
Ik dank collega Rothe dan ook voor haar goede verslag.
Onze ervaring met traditionele energievormen is dat ze verstrekkende gevolgen hebben voor klimaat en milieu, onzekere veiligheidsrisico' s met zich meebrengen en bovendien niet onuitputtelijk zijn. We zullen daarom ten eerste de ontwikkeling en toepassing van nieuwe energievormen nog veel meer dan voorheen moeten bevorderen.
Op de lange termijn zou dit de subsidie voor de traditionele en achterhaalde energievormen overbodig moeten maken.
Een eerste stap hiertoe zou zijn om consequent alle belemmeringen weg te nemen die de toepassing van hernieuwbare energievormen verhinderen.
Ook moet het voortaan beter lukken om goedlopende praktijken bij iedereen bekend te maken.
Het doel van elk energiebeleid en economisch beleid moet ten tweede zijn om het energieverbruik te verminderen respectievelijk te optimaliseren, want alleen een zorgzame omgang met hulpbronnen van welke vorm dan ook helpt om financiële gevolgen zo laag mogelijk te houden.
Wij eisen in dit verband een doelgerichter onderzoek naar de externe financiële gevolgen van het opwekken en toepassen van hernieuwbare energievormen.
Ten slotte mag de energievoorziening alleen geherstructureerd worden, wanneer rekening wordt gehouden met de bijzondere voorwaarden van de alternatieve energievormen.
Decentrale stroomvoorziening getuigt niet alleen van een structureel beleid, maar heeft juist ook een sociaal aspect.
Daarom mag ten derde de liberalisering in de energiesector niet plaatsvinden zonder dat sociale minimumvoorwaarden schriftelijk zijn vastgelegd.
We kunnen niet op de bestaande manier doorgaan met het opwekken van elektriciteit.
Kolen en olie raken op termijn uitgeput en veroorzaken CO2-uitstoot.
Kernenergie kan leiden tot rampen die grote delen van de aarde onbewoonbaar maken en produceert een gevaarlijk afvalproduct.
We moeten dus op zoek naar energie die er van nature al is, maar die ongebruikt bleef zolang niemand de techniek ontwikkelde om die aan te boren.
Het is weinig ambitieus dat Parlement en Commissie het gebruik van die energie de komende tien jaar slechts willen verdubbelen.
Opwekking van elektriciteit uit water, wind en zonnestraling is nog steeds te schaars, en dat maakt het naar verhouding duur.
Ieder wil een zo milieuvriendelijk mogelijke manier van energieopwekking, maar ieder wil ook zo goedkoop mogelijke energie.
Dat geldt in het bijzonder voor mensen die niet veel kunnen betalen, en die daardoor als eerste zorg hebben dat de kosten van hun huishouden zo laag mogelijk blijven.
Als schone energie dure energie blijft zal het ook nog lang elitaire energie zijn.
Milieubewuste hoogbetaalden krijgen de vrijheid om binnen een geliberaliseerde markt vrijwillig bij te dragen aan een schonere energie, terwijl voor de rest alles bij het oude blijft.
Schone energie moet voor ieder beschikbaar komen en betaalbaar zijn.
Met betrekking tot zes punten, zoals de verbranding van turf en organisch afval, volg ik de door Greenpeace gevraagde afwijzing.
Resolutie-ASEM III (B5-0811/2000)
In Seoel was sprake van een schril contrast tussen enerzijds de officiële top van staatshoofden en anderzijds de manifestaties van de burgers, waaraan ook ik deelnam.
De staatshoofden willen de neoliberale hervormingen versnellen, terwijl de burgers hier bezwaren tegen hebben.
De vakbonden en sociale organisaties verwerpen de dictatuur van de grote traditionele industriële concerns, maar willen ook niet dat het IMF en de WTO het voor het zeggen krijgen.
Ze willen niet dat hun land opnieuw economisch gekoloniseerd wordt. Iedereen vraagt zich immers af welke westerse bedrijven de noodlijdende Zuid-Koreaanse industrieën zullen opkopen.
Het alternatieve forum heeft de interparlementaire contacten gestimuleerd. Hierbij denk ik met name aan de ontmoeting die op 18 oktober in het nationale Zuid-Koreaanse parlement plaatsvond.
Tijdens deze ontmoeting werd geconstateerd dat de gekozen parlementen buiten het ASEM-proces gehouden werden, terwijl zakenlui juist op alle bijeenkomsten aanwezig waren.
Daarom dient de interparlementaire dialoog (ASEP) tussen West-Europa en Oost-Azië nieuw leven te worden ingeblazen.
Tijdens de voorbereidingen op ASEM IV dient de noodzaak tot democratisering te worden benadrukt door enerzijds ervoor te zorgen dat gekozen afgevaardigden van de burgermaatschappij over de benodigde informatie kunnen beschikken en kunnen interveniëren (hiertoe dient met name een sociaal forum te worden opgericht), en anderzijds de sociale rechten, mensenrechten en de rechten op milieugebied volledig te laten meetellen.
Hiermee is de stemming beëindigd.
(De vergadering wordt om 13.50 uur onderbroken en om 15.00 uur hervat)
ACTUALITEITENDEBAT
Aan de orde is het debat over actuele, dringende en bijzonder belangrijke kwesties.
Midden-Amerikaans Parlement
Aan de orde is het gecombineerd debat over de volgende ontwerpresoluties:
B5-0846/2000 van de heer Seguro e.a., namens de PSE-Fractie;
B5-0854/2000 van leden Gasòliba i Böhm en Sánchez García, namens de ELDR-Fractie;
B5-0859/2000 van de heer Marset Campos e.a., namens de GUE/NGL-Fractie;
B5-0862/2000 van de leden Salafranca Sánchez-Neyra en García-Margallo y Marfil, namens de PPE-DE-Fractie,
over Midden-Amerika (Parlacen).
Mijnheer de Voorzitter, zoals bekend onderhoudt de Europese Unie van oudsher via de Commissie, de Raad en vooral het Europees Parlement, zeer nauwe banden met Midden-Amerika, de instellingen daar en met name de afzonderlijke landen.
We onderhouden deze relaties uit respect en ter ondersteuning bij het consolideren van de democratie in deze regio, en ter bevordering van de mensenrechten, opdat deze in dit deel van de wereld net als elders zullen worden gerespecteerd.
Een van de prioriteiten die we ondersteunen als het gaat om de afzonderlijke landen in deze regio is regionale integratie.
We zijn van mening dat regionale integratie een onontbeerlijk middel is bij het bevorderen van de drie door mij genoemde hoofddoelstellingen.
In Midden-Amerika bestaat er reeds een Bureau ter bevordering van Regionale Integratie, een Centraal-Amerikaanse Bank, een Centraal-Amerikaans Hof en een Midden-Amerikaans Parlement.
En het is verrassend, mijnheer de Voorzitter, dat het parlement, samen met het Europees Parlement, het enige ter wereld is waar de afgevaardigden rechtstreeks worden gekozen.
De laatste tijd is het parlement doelwit geweest van enige verdachtmakingen en zelfs van kritiek.
We hebben een parlementsdelegatie ontvangen en toegezegd om niet alleen in politiek opzicht aandacht te besteden aan de rol van het parlement in de regio, maar ook aan met name de relatie tussen ons Parlement en het Midden-Amerikaanse Parlement.
De onderhavige resolutie sluit aan op de werkzaamheden die in het verleden door de Delegatie van dit Parlement voor de betrekkingen met Midden-Amerika onder voorzitterschap van de heer Salafranca verricht zijn, en die wij gedurende dit mandaat op bescheiden schaal voortzetten.
Mijnheer de Voorzitter, waarde collega' s, mijnheer de commissaris, deze resolutie heeft dus als doel politieke steun te bieden aan het Midden-Amerikaans Parlement, een bij uitstek democratisch forum, dat geheel uit eigen wil het centrum dient te zijn van een veelzijdig debat in deze regio. Tegelijkertijd willen wij hiermee het signaal afgeven dat Europa voor regionale integratie is in dit deel van de wereld.
We hebben slechts op een punt een verschil van mening, dat overigens niet van essentieel belang is, en dat betreft paragraaf 5 van deze resolutie: indien deze paragraaf wordt goedgekeurd, neemt het Europees Parlement in onze ogen een te paternalistische houding aan.
We onthouden ons van stemming op dit punt, maar het belang van de resolutie is dat zij politieke steun biedt aan regionale integratie en aan het Midden-Amerikaans Parlement.
Mijnheer de Voorzitter, waarde collega's, mijnheer de commissaris, de resolutie over de situatie in Midden-Amerika die hier vandaag aan het Parlement wordt voorgelegd, is bijzonder relevant, met name in het licht van het recente bezoek aan Brussel van een delegatie van het Midden-Amerikaans Parlement.
Ik zou hiervoor drie belangrijke redenen willen aanhalen die stuk voor stuk betrekking hebben op deze specifieke Amerikaanse regio. Wij mogen uiteraard evenmin vergeten dat een versterking van de dialoog tussen het Europees Parlement en het Midden-Amerikaans Parlement ook vanuit politiek oogpunt onontbeerlijk en noodzakelijk is.
Het gaat om de volgende drie redenen. In de eerste plaats onderstreept de resolutie het belang van de consolidatie van het democratiseringsproces en dringt zij aan op de strikte eerbiediging van de mensenrechten, met name ten aanzien van de inheemse bevolking.
Ten tweede sluit zij aan bij de viering van de twaalfde Latijns-Amerikaanse top die binnenkort in Panama zal plaatsvinden. Daar zal gesproken worden over de op rechtvaardigheid en billijkheid gebaseerde verplichtingen die wij in het nieuwe millennium ten overstaan van kinderen en jongeren moeten aangaan.
Bovendien past onze resolutie perfect in de huidige filosofie van de Europese Commissie die tot doel heeft de externe acties van de Unie in de landen van Latijns Amerika nieuw leven in te blazen, met alle gevolgen van dien.
Wij hopen of liever gezegd wij vertrouwen erop dat de nodige middelen zullen worden uitgetrokken om aan het regionale integratieproces in Midden-Amerika een nieuwe impuls te geven. Daartoe is het noodzakelijk en onontbeerlijk dat te allen tijde bij wijze van politieke vingeroefening overleg wordt gepleegd.
Daarom zijn wij blij met deze politieke verklaring van ons Parlement over het Midden-Amerikaans Parlement, temeer daar zij deze instelling een fundamentele rol toekent in het integratieproces van de landen uit deze tussen Noord- en Zuid-Amerika gelegen regio.
Mijnheer de Voorzitter, mag ik u er even op wijzen dat ik sinds acht jaar lid ben van de Delegatie voor de betrekkingen met de landen van Midden-Amerika en Mexico, eerst onder het voorzitterschap van de heer Salafranca en momenteel onder het voorzitterschap van de heer Seguro.
Ik herinner mij zeer goed dat de genoemde delegatie in al die jaren uitstekende betrekkingen met het Midden-Amerikaans Parlement en de overige Latijns-Amerikaanse parlementen heeft onderhouden.
Het is best mogelijk dat de excellente verstandhouding met het Midden-Amerikaans Parlement is toe te schrijven aan het feit dat de vertegenwoordiging in beide gevallen op soortgelijke criteria berust.
Zowel het Midden-Amerikaans Parlement als het Europees Parlement zijn rechtstreeks verkiesbaar.
Ik herinner mij nog levendig dat de heer Salafranca samen met de voorzitter van het Midden-Amerikaans Parlement een document inzake politiek overleg tussen het Europees Parlement en het Midden-Amerikaans Parlement ondertekende.
Op die manier wilden wij ervoor zorgen dat het Midden-Amerikaans Parlement steeds meer bevoegdheden kreeg, over steeds meer financiële middelen kon beschikken en een leidinggevende rol ging spelen bij de integratie van de regio die het vertegenwoordigde.
Als ik mij niet vergis - de heer Salafranca zal zich dit ongetwijfeld beter herinneren - werden wij vier jaar geleden door het Instituut voor de betrekkingen tussen de EU en Latijns Amerika uitgenodigd op een bijeenkomst in Antigua, een prachtige stad in Guatemala. Daar hebben wij toen met onze collega's van het Midden-Amerikaans Parlement overlegd hoe de toekomst eruit moest zien, niet alleen die van het Midden-Amerikaans Parlement maar ook die van het Europees Parlement.
Wij konden toen overigens vaststellen dat het Midden-Amerikaans Parlement hetzelfde lot ten deel viel als dit Parlement, dat aanvankelijk ook met allerlei moeilijkheden te kampen had. Zo had en heeft het nog steeds alle moeite van de wereld om meer bevoegdheden, meer middelen en meer zeggenschap te verwerven en zich te doen gelden als vertegenwoordiging van het volk.
Dat is mijns inziens een van de steeds terugkerende hoofdthema's in de debatten van de interparlementaire conferenties, tezamen met de economische en maatschappelijke problemen waarvan sommige landen uit Midden- en Zuid-Amerika het slachtoffer zijn.
Wij staan hier voor twee essentiële doelstellingen: enerzijds moet worden vermeden dat de sociale ongelijkheden toenemen ten gevolge van de momenteel in de regio toegepaste economische beleidslijnen en anderzijds moet ervoor gezorgd worden dat de parlementen bijdragen aan de integratie van de regio, hetgeen ongetwijfeld in aller belang is.
Er worden uiteraard her en der pogingen ondernomen om de bevoegdheden en de aanwezigheid van het Midden-Amerikaans Parlement in te perken. Dat is overigens niets nieuws, maar dateert reeds van de oprichting van deze instelling.
Een parlement wordt nu eenmaal als hinderlijk ervaren. Ik geloof evenwel dat het Midden-Amerikaans Parlement, net als dit Parlement en andere parlementen, ten dienste moet staan van de bevolking die het vertegenwoordigt, ofschoon de gevestigde macht daar niet bijster gelukkig mee is.
Daarom hoop ik, mijnheer de Voorzitter, dat de onderhavige resolutie veel bijval zal vinden.
Mijnheer de Voorzitter, de sprekers die vóór mij het woord hebben gevoerd, hebben het ook al gezegd. In dit debat willen wij onze solidariteit en steun betuigen aan het Midden-Amerikaans Parlement.
Wij doen dit op een moment dat hier met man en macht wordt geijverd voor het behoud van de prioritaire behandeling die de externe betrekkingen van de Europese Unie met de landen uit Latijns Amerika tot dusver hebben genoten. Dat is de onderliggende gedachte van het verslag dat de Commissie buitenlandse zaken, mensenrechten, gemeenschappelijke veiligheid en defensiebeleid op eigen initiatief zal opstellen in samenwerking met de bevoegde delegaties.
Zoals u en wij allen hier in het Parlement weten, mijnheer de Voorzitter, staan de parlementen voor de moeilijke opdracht om bij de ontwikkeling van onze samenlevingen de leiding op zich te nemen en als eerste op zoek te gaan naar afdoende oplossingen voor de talloze onopgeloste problemen. Daartoe moeten zij de democratische waarden en de sociale rechtvaardigheid versterken.
In het geval van het Midden-Amerikaans Parlement is deze missie om zo te zeggen nog belangrijker daar de integratie en structurering van de desbetreffende samenleving op basis van vrede, overleg en verzoening een enorme uitdaging inhoudt.
Mijns inziens zijn wij erin geslaagd op grond van de verklaring van 1997, waarvan ook mevrouw González Álvarez gewag heeft gemaakt, een nuttige en realistische samenwerking tot stand te brengen. Wij moeten die voortzetten, niet stilletjes, om het met de woorden van de heer Seguro te zeggen, maar op briljante wijze, zoals onze voorzitter alle taken die hij op zich neemt, pleegt uit te voeren.
Ik denk dat het Europees Parlement in staat is met naakte feiten aan te tonen dat het de werkzaamheden van het Midden-Amerikaans Parlement bijzonder gunstig onthaalt, namelijk door het zijn ervaring en zijn steun aan te bieden.
Het lijdt geen twijfel dat zowel het Europees als het Midden-Amerikaans Parlement in hun respectieve integratieproces een steeds belangrijkere rol zullen moeten gaan spelen.
Het ligt niet in onze bedoeling - ik geloof overigens dat wij daartoe als leden van het Europees Parlement niet de meest aangewezen personen zijn - advies te geven aan de leden van het Midden-Amerikaans Parlement.
Het Midden-Amerikaans Parlement zal zijn eigen weg gaan. Het zal zijn eigen politieke koers varen in een Midden-Amerika dat volgens mij weer meester van zichzelf wil en moet worden, met eerbiediging van zijn eenheid in verscheidenheid.
Uitgaande van de gemeenschappelijke wortels moet het de brede waaier van mogelijke opties en de talloze mogelijkheden van het proces ontdekken. Daarbij moet het waarden als vrede, vrijheid en solidariteit hoog in het vaandel voeren en voldoende oog hebben voor het aloude vereiste van zelfkennis.
Daarom ben ik van oordeel dat wij de berekende kritiek van wie de activiteiten van het Midden-Amerikaans Parlement brandmerkt als artificieel gedoe of banaal, leeg, hol en inhoudloos parlementarisme, met klem moeten veroordelen.
Het Midden-Amerikaans Parlement moet net als het Europees Parlement zijn prestige, geloofwaardigheid en legitimiteit vergroten via de werkzaamheden van de fracties. Het wel en wee van de politieke partijen is of zou immers een getrouwe weergave van de door hen vertegenwoordigde samenleving moeten zijn.
Wij moeten ernaar streven sterke parlementen in het leven te roepen die deelnemen, die handelen, die interpelleren, die debatteren en weerleggen, die ratificeren of corrigeren, die vol overtuiging de waarden van de vrijheid verdedigen, die de motor van de politieke ontwikkeling van de regio zijn en de geboekte vooruitgang ook verkondigen.
Daarom, mijnheer de Voorzitter, willen wij met deze resolutie onze steun en solidariteit aan het Midden-Amerikaans Parlement betuigen. Tegelijkertijd willen wij de Commissie verzoeken het door het Midden-Amerikaans Parlement aan de diensten van de Commissie overgelegde meerjarenprogramma volmondig te steunen, temeer daar deze instelling ons inziens het integratieproces in Midden-Amerika legitimeert en een nieuw tijdperk van overleg en vrede symboliseert.
Mijnheer de Voorzitter, mijnheer de commissaris, ik hoop dat de betrekkingen tussen het Europees Parlement en het Midden-Amerikaans Parlement in ieder geval beter functioneren dan de microfoons van deze zaal.
Dit is logischerwijs een van deze kwesties waarover vrijwel iedereen het eens is, niet alleen dit Parlement maar ook vele leden - waaronder ikzelf - die vanwege hun herkomst enorme sympathie voelen voor de samenwerkings- en consolidatieprocessen van instellingen van landen die wij een beetje als ons eigen land beschouwen.
Ook wij steunen het Midden-Amerikaans Parlement omdat het bijdraagt aan de versterking van de democratische structuren. Daarom juist moeten wij als Europees Parlement een dergelijke instelling volmondig steunen.
Ik deel de bezwaren niet die onze collega en vriend, de voorzitter van de Delegatie voor de betrekkingen met de landen van Midden-Amerika en Mexico, de heer Seguro, hier in verband met het probleem van de mensenrechten heeft geuit.
Het werkwoord mag voor mijn part gewijzigd worden, maar de bedoeling moet behouden blijven.
Ik denk dat wij in dit opzicht thuis moeten blijven verkondigen wat wij willen dat in heel de wereld geschiedt. Wij mogen onze blik niet afwenden wanneer de mensenrechten elders op aarde worden geschonden.
Om terug te komen op het laatste gedeelte van het betoog van de heer Salafranca, wens ook ik dat er tenminste voldoende financiële middelen worden vrijgemaakt om de mijns inziens belangrijke activiteiten die wij in samenwerking met het Midden-Amerikaans Parlement moeten verrichten tot een goed einde te kunnen brengen.
Ik ben er ten zeerste van overtuigd dat wij genoeg gepalaverd hebben en de daad bij het woord moeten voegen.
In dit verband kan ik niet nalaten te onderstrepen dat de samenwerking tussen de Spaanse staat en Latijns Amerika in de praktijk bijzonder vruchtbaar is gebleken.
Mijnheer de Voorzitter, de Commissie neemt nota van de door de geachte afgevaardigden ingediende resoluties over de eerbiediging van de mensenrechten in Midden-Amerika, het democratiseringsproces en de regionale integratie en de bijzonder belangrijke rol die hierbij aan het Midden-Amerikaans Parlement wordt toegekend.
De Commissie volgt de situatie in de regio met bijzondere belangstelling. In de betrekkingen die wij met deze landen onderhouden streven wij drie prioritaire doelstellingen na die samenvallen met de door u genoemde punten: eerbiediging van de mensenrechten, consolidatie van het democratiseringsproces en versterking van de regionale integratie.
Het is op deze terreinen dat de Commissie acties onderneemt. Op de drie niveaus zijn er verschillende projecten aan de gang.
Wat de mensenrechten betreft, steunen wij sinds 1990 de samenwerkingsprogramma's inzake opleiding en voorlichting ten behoeve van de eerbiediging van de mensenrechten.
U weet dat hiervoor tussen 1990 en 2000 65 miljoen euro is uitgetrokken. Wij blijven deze maatregelen ook met het oog op de toekomst steunen.
Momenteel overwegen wij de mogelijkheid om voor het volgende meerjarenprogramma, dat spoedig van start zal gaan, een extra bedrag van meer dan 10 miljoen euro vrij te maken om de voornoemde activiteiten te kunnen voortzetten.
In verband met het Midden-Amerikaans Parlement wil ik onderstrepen dat de Commissie deze instelling sinds haar oprichting bij de tenuitvoerlegging van de programma's tot versterking van het democratiseringsproces en de regionale integratie steeds als een bevoorrechte gesprekspartner heeft beschouwd.
In het kader van onze samenwerking met de regio hebben wij bijzondere aandacht besteed aan alle instellingen die aan de regionale integratie kunnen bijdragen, waaronder het algemeen secretariaat van het Midden-Amerikaans Integratiesysteem, het Hof van Justitie en met name het Midden-Amerikaans Parlement, dat een van onze prioritaire doelstellingen vormt.
Op dit moment bestudeert de Commissie de nieuwe strategie waarvan de heer Salafranca gewag heeft gemaakt. Wij hopen dat wij spoedig tot een conclusie zullen komen die ons in de gelegenheid stelt fondsen vrij te maken om het Midden-Amerikaans Parlement te steunen.
Tot slot onderstreept de Commissie ook in haar dialoog met de Midden-Amerikaanse overheden het belang van het regionale integratieproces als instrument voor de consolidatie van de democratisering en de ontwikkeling van de regio.
In dit opzicht werken wij momenteel aan een nieuw samenwerkingsprogramma dat al onze aandacht moet richten op drie fundamentele kwesties: economische integratie - toepassing van gemeenschappelijke beleidsmaatregelen -, versterking van de instellingen en versterking van de burgersamenleving.
Deze punten zijn in onze ogen van wezenlijk belang. Zij moeten de hoeksteen vormen van ons meerjarenprogramma voor de periode 2000-2006.
Het gecombineerd debat is gesloten.
De stemming vindt om 17.30 uur plaats.
Ivoorkust
Aan de orde is het gecombineerd debat over de volgende ontwerpresoluties:
B5-0847/2000 van de leden Carlotti en Junker, namens de PSE-Fractie;
B5-0849/2000 van de leden Rod en Maes, namens de Verts/ALE-Fractie;
B5-0855/2000 van de heer Van den Bos, namens de ELDR-Fractie;
B5-0860/2000 van de leden Sylla, Cossutta en Sjöstedt, namens de GUE/NGL-Fractie;
B5-0863/2000 van de heer Johan Van Hecke, namens de PPE-DE-Fractie,
over de situatie in Ivoorkust.
Mijnheer de Voorzitter, Ivoorkust gold lange tijd als een relatief stabiel en welvarend land in een door rampen geteisterd West-Afrika.
Daarom waren we zeer verontrust en teleurgesteld over de geleidelijke politieke, economische en humanitaire teloorgang van dit land. De militaire junta van generaal Gueï was hiervoor verantwoordelijk.
Om aan de macht te kunnen blijven heeft generaal Gueï de door het Ivoriaanse volk aangenomen grondwet naar zijn hand gezet en als wapen gebruikt om zijn politieke tegenstanders uit te kunnen schakelen.
Voorts heeft hij een bitter debat over de specifieke Ivoriaanse volksaard aangezwengeld, hetgeen tot een golf van rassenhaat heeft geleid: haat jegens de ander en jegens het buitenland.
Generaal Gueï heeft het land daarom niet alleen aan de rand van een burgeroorlog gebracht, maar ook aan de rand van een etnische oorlog.
Het Ivoriaanse volk heeft de junta evenwel niet volledig zijn gang laten gaan. Het heeft de tiran op de vlucht gejaagd toen het een oude oppositieleider - Laurent Gbagbo - tot hoofd van de regering benoemde.
Ivoorkust kon zo het democratiseringsproces hervatten. Dit proces moet nu snel worden bekrachtigd door vrije en transparante parlementsverkiezingen, waaraan alle politieke krachten in het land moeten kunnen deelnemen.
Zowel de politici als de bevolking zijn momenteel voorstander van dergelijke verkiezingen.
De Ivoriaanse politici zijn de afgelopen weken hun verantwoordelijkheid niet uit de weg gegaan en hebben de rust in het land hersteld. Voorts hebben ze gewerkt aan een rechtstaat en aan nationale verzoening.
Wij moeten nota nemen van deze hervatting van het democratische proces. Hoewel het nog niet is voltooid, moeten we het blijven steunen.
Mijns inziens is de stabiliteit van de gehele regio hierbij gebaat. West-Afrika bevindt zich wat dit punt betreft immers in een bijzonder kwetsbare fase.
De Unie moet Ivoorkust begeleiden op het pad dat het land zelf is ingeslagen en waarbij de terugkeer naar de rechtstaat en de civiele vrede, en de economische en sociale vooruitgang een belangrijke rol spelen. De Unie dient dit land vanuit materieel en financieel oogpunt te steunen bij de organisatie van de parlementsverkiezingen die op 10 december aanstaande gehouden zullen worden.
Ze moet er uiteraard op toezien dat de verkiezingen rechtvaardig verlopen en een pluralistisch karakter zullen krijgen. Voorts moet ze haar samenwerking met Ivoorkust voortzetten en op zoek gaan naar oplossingen waarmee de sociale crisis in de steden en de crisis omtrent het grondbezit op het platteland het best kunnen worden bezworen.
Dat is het doel van onze resolutie.
Ivoorkust gold tot voor kort als een economische modelstaat. De buitengewoon grote verwarring die de afgelopen weken tijdens de verkiezingen in Ivoorkust is opgetreden is evenwel symptomatisch voor een land dat zich in een economische en sociale crisis bevindt en waar sprake is van een politieke chaos.
De daadwerkelijke vraagstukken en de nationale debatten werden overschaduwd door het misleidende, maar polemische debat over de specifieke Ivoriaanse volksaard.
Ivoorkust bevindt zich om twee redenen in het nauw: enerzijds is het land financiële verplichtingen aangegaan teneinde het vertrouwen in de economie te herstellen en anderzijds ondervindt het de wrede, schadelijke gevolgen van de internationale handelsbesprekingen.
Wat we hier zien is een antimodel van een daadwerkelijk duurzame ontwikkeling, ofwel van het beleid van de toekomst dat door de Groenen wordt voorgestaan.
Het behoeft geen betoog dat het Westen in belangrijke mate verantwoordelijk is voor de ondergang van het Ivoriaanse model.
Het Europees Parlement heeft immers toegestaan dat chocolade met andere vetten dan cacaoboter mag worden bereid, waardoor de gehele nationale industrie van de eerste cacaoproducent ter wereld is ingestort. Ook de politieke en sociale situatie in dit land is kritiek geworden.
Neem bijvoorbeeld de Ivoriaanse burgers die in de massagraven terug zijn gevonden. Zij zijn de ultieme en directe slachtoffers van deze keten van oorzaak en gevolg, die zijn oorsprong heeft in Brussel en eindigt in Ypougon.
De Groenen veroordelen de geweldsuitbarstingen die tijdens de verkiezingen hebben plaatsgevonden, en betreuren de slachtoffers van dit geweld.
De democratie kan in Ivoorkust pas terugkeren als er een onafhankelijke enquêtecommissie wordt ingesteld die de gepleegde misdaden gaat onderzoeken, en als van officiële zijde wordt toegezegd dat de mensenrechten zullen worden nageleefd en de civiele vrede gehandhaafd zal blijven.
Het vredesproces kan zich alleen op geloofwaardige wijze voltrekken als er een nationaal verzoeningscomité wordt opgericht en er een nationale verkiezingscommissie komt die de komende verkiezingen zal voorbereiden en garant zal staan voor het goede verloop ervan. Ik denk hierbij met name aan de verkiezingen van 10 december aanstaande.
De aanwezigheid van buitenlandse waarnemers is overigens onontbeerlijk om de legitimiteit van deze verkiezingen te garanderen.
Voorzitter, is de rust echt weergekeerd in Ivoorkust of lijkt het maar zo?
Gbagbo is voorlopig erkend als president op grond van verkiezingen waarvan zijn belangrijkste tegenstander was uitgesloten.
Als de parlementsverkiezingen in december niet eerlijk verlopen, zal de onrust ongetwijfeld weer toenemen.
Het geweld van de afgelopen periode heeft immers diepe sporen achtergelaten bij de bevolking.
Bij de minste of geringste politieke ontsporing zal de volkswoede weer om zich heen grijpen.
Daarom is het absoluut essentieel dat de parlementsverkiezingen in december eerlijk verlopen en uitsluiting op grond van etnische redenen is uiteraard uit den boze.
Ivoorkust kan zijn stabiliteit alleen terugkrijgen als bij de nieuwe machthebbers de bereidheid bestaat om ook macht te delen.
Ook is een duurzame vrede in het land ondenkbaar zonder religieuze en etnische tolerantie.
De politieke, militaire en religieuze leiders moeten alles in het werk stellen om een nationale verzoening mogelijk te maken.
Er moet een grondwet komen die de rechten van de burgers en politieke partijen garandeert en machtsmisbruik uitsluit.
Het is daarnaast van het grootste belang dat de verhouding met de buurlanden, in het bijzonder Burkina Faso wordt hersteld.
Wij, als Europese Unie, moeten bereid zijn om de hulprelatie voort te zetten, maar dit kan alleen als het land behoorlijk wordt bestuurd en de democratisering echt gestalte krijgt.
De leiders krijgen nu een nieuwe kans en laat ze deze ook grijpen.
Ivoorkust kan een voorbeeldfunctie vervullen en een regionale voortrekkersrol spelen.
Maar dat kan alleen als ieder zijn verantwoordelijkheid neemt en de rust voorgoed is weergekeerd.
Mijnheer de Voorzitter, waarde collega' s, het belangrijkste vraagstuk waaraan Ivoorkust mijns inziens het hoofd moet bieden is dat van de democratie. Volgens sommigen is het belang van de democratie relatief wanneer het om Afrika gaat.
Persoonlijk ben ik echter van mening dat op het gebied van de democratie compromissen niet mogelijk zijn en dat de problemen hieromtrent in Ivoorkust vergelijkbaar zijn met de problemen die zich bijvoorbeeld in Guinea voordoen. Zoals iedereen weet worden in dit land mensen ten onrechte in de gevangenis opgesloten en bestaat er in dit land geen democratisch stelsel.
Al bijna een jaar lang wordt er hier in kleine kring over de situatie in Ivoorkust gesproken, met name door de meeste van mijn collega' s die zich daar zorgen over maken.
Ik ben echt van mening dat het hier gaat om een voorbeeld van hoe het niet moet.
De strijdkrachten hebben de regering in het zadel geholpen, tegenstanders en journalisten zijn heimelijk vervolgd en er is een grondwet aangenomen met een racistisch karakter.
Er is niemand die ingrijpt, alsof we nog niet voldoende hebben geleerd van de gebeurtenissen in Rwanda en het voormalige Joegoslavië.
Hoe kan het toch dat iedereen zich nu verbaasd toont dat generaal Gueï de verkiezingen naar zijn hand heeft gezet?
Ik denk dat de Europese Unie verheugd mag zijn dat de nieuwe president Laurent Gbagbo een nationaal verzoeningscomité heeft geïnstalleerd.
Voorts mogen we ingenomen zijn met de parlementsverkiezingen die volgende maand gehouden zullen worden. Wij moeten eisen dat deze verkiezingen op transparante wijze zullen verlopen en dat geen enkele politieke beweging of kandidaat ervan zal worden uitgesloten.
De gelijkheid tussen de politieke groeperingen moet worden gewaarborgd.
Om die reden moet president Gbagbo de mogelijkheid van presidentsverkiezingen niet uitsluiten, aangezien die een logisch gevolg zijn van de parlementsverkiezingen.
Mijnheer de Voorzitter, ik ben van mening dat wij ons standvastiger moeten tonen en moeten eisen dat deze racistische grondwet ongeldig wordt verklaard. Voorts dienen wij ons te verzetten tegen het onduidelijke debat over de specifieke Ivoriaanse volksaard.
In dit debat wordt immers de nationale preferentie gepropageerd, waartegen wij ons in onze eigen landen verzetten en die een etnische zuivering tot gevolg zal hebben. De Ivoriaanse grondwet moet van iedere verwijzing naar de specifieke Ivoriaanse volksaard gezuiverd worden.
Ik kan mij niet in alle ideeën van de heer Ouattara vinden. Dit geldt in het bijzonder voor zijn liberale en economische standpunten.
Mijn zetel bevindt zich niet voor niets aan deze kant van de vergaderzaal. Ik vind het evenwel ontoelaatbaar dat de heer Ouattara wordt uitgesloten om de enkele reden dat zijn vader en moeder niet van Ivoriaanse komaf zijn.
Voorts vind ik dat de 14 partijen die buiten het politieke toneel zijn geplaatst, weer hun rol moeten kunnen spelen en volwaardig deel moeten kunnen nemen aan deze verkiezingen. Het buitensluiten van mensen zoals de heer Ouattara betekent dat er een groep van tweederangs burgers wordt gecreëerd, dat er twee soorten burgers komen en dat discriminatie tot bestuursvorm wordt verheven.
De Europese Unie moet er verder op toezien dat geen van de lidstaten met hun voormalige kolonies banden aangaat die uitsluitend zijn gebaseerd op economische belangen of geostrategische overwegingen.
Zo heeft het hoofd van de Franse diplomatieke dienst, Hubert Védrine, laten weten dat deze verkiezingen in zeker opzicht legaal zijn omdat ze in overeenstemming zijn met de grondwet.
Als we de situatie vanuit dat oogpunt bekijken, dan hadden we ook de apartheid moeten accepteren, aangezien die ook in de grondwet was verankerd.
Ik wil zelfs nog verder gaan en stellen, neemt u mij niet kwalijk, dat we in dit opzicht ook nauwe en goede banden hadden moeten onderhouden met het voormalige Joegoslavië op het moment dat Milosevic er de scepter zwaaide.
Tot slot wil ik aangeven dat dictaturen alleen kunnen bestaan ten koste van de burgers, die in armoede leven en geen toegang hebben tot kennis.
Onze hulp aan de voornoemde landen moet dan ook dienen om de democratie in deze landen op te bouwen, het analfabetisme met spoed te lijf te gaan en de armoede te bestrijden.
Wij kunnen de burgers van deze landen alleen helpen als we ze begeleiden bij het opbouwen van de democratie.
Voorzitter, het is verleidelijk om de recente politieke gebeurtenissen in Ivoorkust voor te stellen als een overwinning van de democratie op de dictatuur, als een herhaling van het Belgrado-scenario maar dit keer in het hart van West-Afrika.
Het is verleidelijk maar het is fout. Want de werkelijkheid is heel wat complexer en de positie van de nieuwe president heel wat meer omstreden.
Dat juntaleider Gueï niet is geslaagd in zijn opzet om via vervalste verkiezingen zijn macht te legitimeren is zonder meer een goede zaak.
De Europese Unie en ook dit Parlement hebben daar een belangrijke bijdrage toe geleverd door te eisen dat er democratische verkiezingen zouden komen en door de schorsingprocedure in te zetten.
Maar dat verschaft Laurent Gbagdo die de verkiezingen heeft gewonnen nog niet de nodige legitimiteit.
Ook hij heeft immers de nationalistische kaart getrokken.
Ook hij heeft de grondwetswijziging gesteund, bedoeld om zijn belangrijkste tegenstrever Watara uit te schakelen op grond van het feit dat zijn ouders niet beiden Ivoriaan zijn.
Die wet had tot gevolg dat de traditionele etnische harmonie in Ivoorkust ernstig werd verstoord.
Mensen van buitenlandse origine, en het betreft hier toch eenderde tot de helft van de bevolking, zijn sindsdien het voorwerp van discriminatie en zelfs van aanvallen.
De wet had ook tot gevolg dat de aanhangers van Watara, vooral moslims uit het noorden van dat land, met succes de verkiezingen hebben geboycot waardoor de opkomst niet hoger was dan 40%, te weinig om de nieuwe president een geloofwaardig mandaat te geven.
Toen Watara's aanhangers de straat opgingen om nieuwe verkiezingen te eisen werd hun protest met geweld neergeslagen.
Moslimwijken in de hoofdstad werden aangevallen.
Er vielen minstens 170 doden en 350 gewonden.
Uit angst voor een burgeroorlog legde Watara zich neer bij de uitslag.
Het zou niet onlogisch zijn, indien de Europese Unie vandaag nieuwe presidentsverkiezingen zou eisen waaraan dit keer alle kandidaten zouden kunnen deelnemen.
Maar ik erken dat er een aantal redenen zijn om dat niet te doen.
Ten eerste zou dit de pogingen ondermijnen van de nieuwe president om de nationale eenheid en verzoening te herstellen.
In het kader daarvan heeft hij trouwens zijn tegenstanders verscheidene ministersposten aangeboden en 9 november uitgeroepen tot een dag van nationale rouw.
Anderzijds hebben alle partijen zich inmiddels bereid verklaard om mee te werken aan het herstel van de rechtsstaat en de vrede.
Dit moet uitmonden, zoals sommige collega's hier al hebben gezegd, in de parlementsverkiezingen van 10 december waaraan àlle partijen moeten kunnen deelnemen.
Ik geloof niet dat het aan Europa is om olie op het vuur te gieten en de spanningen verder aan te wakkeren als er onder de betrokkenen blijkbaar een bereidheid tot verzoening is.
Maar de echte test voor Gbagdo komt er op 10 december.
Wij kunnen er alleen op toezien dat dit vrije en vreedzame verkiezingen worden en hopen dat de nieuwe regering van Ivoorkust de brede democratische basis heeft, die nodig is om de etnische harmonie te herstellen en dit land uit het economisch slop te helpen.
Voorzitter, beste collega' s, vergeleken met de andere staten in West- en Centraal-Afrika is Ivoorkust in het verleden een bolwerk van stabiliteit en democratie geweest. Toch zijn er al geruime tijd etnische en religieuze spanningen en was er sprake van machtsmisbruik door de vroegere regering onder staatspresident Bedié.
Dit heeft uiteindelijk geleid tot een gewelddadige machtsovername door het leger. Dat het leger echter onlangs onder moeilijke omstandigheden bij de verkiezingen kon worden uitgeschakeld, spreekt voor de democratische vastberadenheid van de bevolking in Ivoorkust.
Ik denk dat democratie en rechtsstaat nu weer kunnen worden opgebouwd.
Hiertoe wens ik de huidige president succes en ook veel tact.
De onlusten rond de verkiezingen hebben aan circa tweehonderd mensen het leven gekost, en dat is natuurlijk een zware last voor de toekomst van het nieuwe landsbestuur.
Het is echter een goed teken voor de democratie, de rechtsstaat en een nationale verzoening dat 9 november is uitgeroepen tot dag van verzoening.
De Europese Unie is verzocht, en heeft zich hiertoe ook bereid verklaard, om mee te helpen aan een vreedzaam, eerlijk, vrij en helder verloop van de verkiezingen in december en de gemeenteraadsverkiezingen in januari.
Wij moeten hier een oogje in het zeil houden en dit proces constructief begeleiden.
Er zal veel ervan afhangen of het echt gaat lukken om dit voorzichtige begin van de democratie door te zetten.
Uiteraard moet de grondwet worden gewijzigd, zodat herkomst geen reden tot discriminatie meer kan zijn.
In veel delen van Afrika hebben we te maken met het samenleven van verschillende etnische en religieuze volken.
Als hier zulke smalle grenzen worden getrokken, kan dat alleen maar oude wonden openrijten en tot moeilijkheden leiden.
We weten dat er miljoenen mensen in Ivoorkust leven die uit een van de buurlanden stammen.
En dan wil ik nog niet eens ingaan op problemen als kinderarbeid.
Ook deze mensen hebben recht op een vreedzame omgeving, ze moeten politieke verantwoordelijkheid in dit land kunnen dragen, en ze mogen niet worden uitgesloten.
Daarom geloof ik dat de resolutie de wil van het Parlement weergeeft om hieraan een bijdrage te leveren, en ik hoop dat wij hierin ook succes zullen hebben.
Mijnheer de Voorzitter, uiteraard zou het beter zijn als het Europees Parlement de dictatoriale neigingen van Robert Gueï zou veroordelen. De heer Gueï maakt immers van de presidentsverkiezingen een bespottelijke vertoning, aangezien hij de meeste kandidaten heeft uitgesloten van de race naar het presidentschap, hetgeen het etnische geweld heeft doen oplaaien.
Maar zoals gewoonlijk gaan de Europese landen hun verantwoordelijkheid bij de gebeurtenissen uit de weg. Dit geldt in het bijzonder voor Frankrijk.
Waarom bleven de Franse autoriteiten Konan Bédié nog jarenlang steunen nadat zijn racistische campagne van start was gegaan tegen een belangrijke, van oorsprong Burkinese minderheid die eenderde van de bevolking van Ivoorkust vormt?
Waarom heeft de Franse regering de verkiezingsfraude van Gueï door de vingers gezien? Het Europees Parlement wil deze fraude nu achteraf alsnog veroordelen.
Waarom sluit de Franse regering de ogen voor de rol van de huidige president Gbagbo in de verspreiding van de rassenhaat? Overigens wordt deze rol ook in de onderhavige resolutie geenszins aan de kaak gesteld.
Hoewel de Franse regering niet wil interveniëren, twijfelt niemand eraan dat achter het schuldige stilzwijgen van de Fransen laaghartige materiële belangen schuilgaan.
Om de enorm grote belangen van de Franse kapitalistische concerns in Ivoorkust te beschermen, heeft Frankrijk de dictatuur van Houphouët-Boigny en zijn eenpartijstelsel decennialang gesteund.
Zo tolereert Frankrijk alle gemene streken van zijn hooggeplaatste protégés in Ivoorkust omdat zij van hun kant de Franse belangen behartigen.
Mensen als Bédié, Gueï en Ouattara in Ivoorkust, die strijden om de macht, dragen allen verantwoordelijkheid voor de toegenomen rassenhaat en etnische rellen in dit land.
Ook Frankrijk heeft hier echter een bijdrage aan geleverd.
Wij veroordelen het etnische geweld en vooral ook de verantwoordelijke politici wier demagogie tot deze situatie heeft geleid.
Voorts willen wij de rol van het leger en de politie bij de moorden aan de kaak stellen.
Wij willen ons echter ook distantiëren van de vertegenwoordigers van de politieke partijen die bij het Afrikabeleid van Frankrijk betrokken waren.
Wij verklaren ons solidair met de hardwerkende volkeren van Ivoorkust, ongeacht hun afkomst, die zich staande hebben weten te houden in alle ellende, ook al proberen hun leiders hen tegen elkaar op te zetten.
Mijnheer de Voorzitter, in diverse recente verklaringen heeft de Europese Unie de uitwassen van het regime van generaal Gueï aan de kaak gesteld. Zij heeft tevens haar ongenoegen uitgesproken over de regelrechte uitsluiting van de verkiezingen van 22 oktober van de belangrijkste kandidaten van de oppositie, waardoor de geloofwaardigheid van het verkiezingsproces zelf een flinke deuk heeft opgelopen.
De Unie heeft de poging van generaal Gueï om de verkiezingsuitslag te confisqueren met klem veroordeeld. Zij heeft tevens heftige kritiek geuit op de daaropvolgende gewelddadige repressie door het leger van de betogingen van de aanhangers van Laurent Gbagbo en de wrede interetnische moordpartijen waarvan de burgers in het noorden van Ivoorkust het slachtoffer zijn geworden.
Volgens de Commissie is het in de huidige omstandigheden van wezenlijk belang dat de voor 10 december geplande parlementsverkiezingen open en transparant zijn, en ik beklemtoon deze twee adjectieven.
De aanstaande verkiezingen moeten ervoor zorgen dat de van de presidentsverkiezingen uitgesloten politieke partijen op nationaal niveau worden vertegenwoordigd zodat de bestaande tekortkomingen enigszins worden gecompenseerd.
Deze verkiezingen moeten de hoeksteen vormen voor de verhoopte en door ons allen nagestreefde nationale verzoening.
De Europese Gemeenschap zal de organisatie van deze verkiezingen financieren en wij zullen tevens een honderdtal waarnemers sturen.
Na de verkiezingen en afhankelijk van hoe deze zijn verlopen kan eventueel een diepgaand debat met de nieuwe overheden van Ivoorkust worden geopend om de voorwaarden voor de reactivering van onze samenwerking vast te stellen. Dit neemt uiteraard niet weg dat wij moeten reageren op noodtoestanden.
Wij moeten met name hulp verlenen aan de gewonden en de slachtoffers van de recente interetnische conflicten. Te dien einde heeft ECHO reeds 300.000 euro als noodhulp ter beschikking gesteld.
Zij hebben vooral te maken met gezondheidszorg en onderwijs in plattelandsgebieden. Als wij willen garanderen dat het proces open en democratisch verloopt, moeten ook deze problemen onverwijld worden aangepakt.
Het gecombineerd debat is gesloten.
De stemming vindt om 17.30 uur plaats.
Mensenrechten
Aan de orde is het gecombineerd debat over de volgende ontwerpresoluties:
B5-0850/2000 van de leden McKenna en Lucas, namens de Verts/ALE-Fractie;
B5-0853/2000 van mevrouw Kinnock, namens de PSE-Fractie;
B5-0857/2000 van de heer Davies e.a., namens de ELDR-Fractie;
B5-0861/2000 van de heer Vinci e.a., namens de GUE/NGL-Fractie;
B5-0864/2000 van mevrouw Maij-Weggen e.a., namens de PPE-DE-Fractie,
over de situatie in Birma
Vietnam - B5-0848/2000 van de leden Sakellariou en van den Berg, namens de PSE-Fractie;
B5-0858/2000 van de heer Maaten, namens de ELDR-Fractie;
B5-0865/2000 van de heer Posselt, namens de PPE-DE-Fractie;
B5-0868/2000 van de heer Dupuis, namens de TDI-Fractie,
over Vietnam.
Birma/Myanmar:
Mijnheer de Voorzitter, ik ben zeer verheugd te merken dat er een kamerbrede steun is voor deze resolutie waarin met krachtige bewoordingen de militaire junta van Birma wordt veroordeeld.
Tegelijkertijd ben ik ook zeer teleurgesteld over het feit dat we opnieuw met een resolutie over Birma moeten komen omdat de situatie daar allesbehalve verbetert en in feite sterk verslechtert.
Een aantal redenen ligt ten grondslag aan de noodzaak voor deze resolutie.
Een van de belangrijkste is het feit dat de SPDC gezworen heeft de NLD nog voor het einde van dit jaar te zullen vernietigen.
Er zijn tekenen die erop wijzen dat we hen in deze voornemens serieus moeten nemen.
Hun poging om de NLD van hun huidige plek te verjagen doet vermoeden dat ze op een systematische wijze bezig zijn om dat doel te bereiken.
Het aantal politieke gevangenen schijnt zeer recentelijk toegenomen te zijn van 1500 naar 3000, waarvan velen gedwongen zijn om dwangarbeid te verrichten en onderworpen worden aan wrede martelpraktijken.
De bijeenkomst die volgende maand tussen de EU en de ASEAN in Laos zal plaatsvinden, biedt een cruciale mogelijkheid om te laten zien dat we dit regime in zo sterk mogelijke bewoordingen veroordelen.
We roepen de Raad en de Commissie op om de vergadering op te schorten of af te zeggen, totdat de junta in Birma alle politieke gevangenen onvoorwaardelijk vrijlaat en Aung San Suu Kyi en al haar partijgenoten toestaat zich vrij te bewegen, en totdat de junta van Birma een zinvolle dialoog aangaat met de partij die de verkiezingen heeft gewonnen, de NLD, en met de etnische minderheden.
Aung San Suu Kyi heeft zelf gezegd dat de aanpak van constructieve betrokkenheid van de ASEAN met Rangoon niet werkt.
De mogelijkheid om de vergadering van volgende maand in Laos af te zeggen en op te schorten biedt ons de kans de verklaring zo krachtig mogelijk over te brengen en een zo duidelijk mogelijk signaal af te geven dat we dit onwettige regime veroordelen.
Mijnheer de Voorzitter, in de vergaderweek van oktober gaf commissaris Patten mij als antwoord betreffende Birma dat indien de omstandigheden in Birma verslechterden, er opnieuw gekeken moest worden of de EU/ASEAN-vergadering die gepland staat voor 11 en 12 december wel gehouden moest worden.
Hoe zeer moeten de zaken nog verslechteren?
Aung San Suu Kyi mag met niemand contact hebben.
Er zijn 3.000 politieke gevangenen, 23% van de bevolking leeft onder de armoedegrens en 40% van de kinderen in Birma is ondervoed.
Birma is na Afghanistan momenteel 's werelds tweede producent van heroïne en opium.
Er wordt een groot offensief gevoerd tegen het Shan-volk en het Karen-volk en er zijn, zoals de VN-rapporteur heeft gemeld, nog geen tekenen die erop wijzen dat de dialoog tussen de SDPC en de NLD op gang is gekomen.
Terwijl we hier over Birma praten, vergadert vandaag de IAO in Genève en het is zeer waarschijnlijk dat daar zal worden gekozen voor sancties tegen Birma uit protest tegen het gebruik van dwangarbeid. Ik heb begrepen dat de Franse vertegenwoordiger in Genève deze zienswijze steunt.
Het is nu tijd om daadwerkelijk stringente voorwaarden te stellen aan deze vergadering in december.
Aung San Suu Kyi moet worden vrijgelaten en moet zich vrijelijk kunnen verplaatsen.
Een EU-trojka moet toestemming krijgen om naar Birma te gaan en moet daar kunnen gaan en staan waar zij wil en iedereen die zij wil ontmoeten ook gewoon kunnen ontmoeten.
Vandaag heeft ook Thailand, dat lid is van de ASEAN, gezegd dat Birma een permanente aanwezigheid van de IAO in dat land dient toe te laten, dat er een mechanisme moet komen dat toeziet op dwangarbeid en dat IAO-sancties voor een land dat medelid is van de ASEAN niet moeten worden opgeheven totdat er werkelijk resultaten zijn bereikt.
Hoe reageert de EU op deze krachtige geluiden vanuit geheel Europa en zelfs voor het eerst uit de regio?
Het is beslist onverdedigbaar als de Commissie en de Raad op het standpunt blijven dat deze vergadering op de een of ander manier doorgang kan vinden.
Het zal zeer zeker op dit moment worden geïnterpreteerd als een versoepeling van de Europese aanpak.
Aung San Suu Kyi heeft er onlangs nogmaals op gewezen dat "constructieve betrokkenheid" met Rangoon niet werkt en dat zij en de NLD hebben gevraagd om de vergadering uit te stellen.
Als de EU de vergadering laat plaatsvinden, voelt de junta zich gesterkt en put deze moed uit de beslissing om onze ministers van Buitenlandse Zaken - ministers van democratisch gekozen Europese regeringen dus - samen met de militaire junta van Birma aan een tafel te laten zitten.
We zouden ons voor dit soort verraad moeten schamen.
De ASEAN zou ook blijven denken dat het niet nodig is iets te doen aan de paria in hun gelederen.
Gaan we hier stiekem mee akkoord of nemen we het besluit ons terug te trekken?
Door trouw te blijven aan onze eigen principes en de waarden die we koesteren, koesteren we tegelijkertijd ook de waarden van de bevolking van Birma die zo systematisch wordt vervolgd door het militaire regime in haar land.
Voorzitter, er zijn meerdere redenen waarom we hier nu eigenlijk alweer voor de tweede maal sinds de zomer over Birma spreken en het is ook niet de eerste keer dit jaar dat we het over dit land hebben.
Daarvoor zijn meerdere redenen.
Aung San Suukyi kreeg onlangs alweer geen toestemming om Rangoon te verlaten en om te praten met haar medestanders van de NLD, de partij die zo ruimschoots de verkiezingen won en nog nooit de macht heeft mogen uitoefenen.
James Mawdsley, de activist over wie we het twee maanden geleden hebben gehad, is weliswaar sinds die tijd vrijgelaten.
Wij denken dat dit misschien een klein lichtpuntje is, maar dat mag ons niet afleiden van de grote zaken, van het grote beeld dat we in Birma krijgen.
Uiteindelijk is het toch zo dat de VN-rapporteur voor de mensenrechten uit Birma is teruggekomen met een negatief verslag.
De mensenrechtenactivist Soe Thein is op een bedroevende manier behandeld.
Er is dus alle reden om alweer over Birma te praten en helaas is er niet de hoop dat het de laatste keer is dat we het over Birma hebben.
In de IAO wordt natuurlijk uitgebreid over de slavernij in Birma gepraat.
Het is een onderwerp dat hier nog niet zo heel veel aandacht heeft gehad, maar natuurlijk ook in de context van de Europese Unie besproken moet worden.
De politieke onderdrukking gaat door en de vluchtelingenstroom, met name naar Thailand, gaat door, overigens met militaire inzet naar Thailand toe.
Dit is in ieder opzicht in de manier waarop we internationaal met elkaar omgaan volstrekt onacceptabel.
De militaire regering in Birma beweert de orde en stabiliteit te kunnen handhaven in een land waarin etnische rivaliteit om de hoek loert.
Maar de onderdrukking die het regime uitoefent versterkt alleen maar de gevoelens van rebellie die er kunnen bestaan en leidt op geen enkele manier tot een oplossing van mogelijke etnische conflicten.
Het probleem is natuurlijk, wat moeten wij nu doen als Europese Unie?
We zeggen, laten wij doorgaan met sancties.
Ik denk inderdaad dat daar geen alternatief voor is.
Het trieste is dat sancties tot nu toe nog niet hebben gewerkt.
Maar de constructieve inzet van ASEAN heeft dat al evenmin en ik heb ook het gevoel dat de andere ASEAN-landen, de buurlanden van Birma, steeds meer in een positie komen waarin zij zich beginnen te schamen voor de beslissing om Birma toe te laten tot ASEAN.
Hun filosofie van constructieve inzet heeft niet gewerkt en ik denk dat wij niet moeten ophouden als Europese Unie om hen daarop te wijzen.
Met Birma aan één tafel gaan zitten, werkt niet.
Ik heb overigens ook geen vertrouwen in onze eigen ministers dat zij de zaken daar aan de orde zouden stellen.
Bij de ASEAN-bijeenkomst in oktober hebben zij het op geen enkele manier over mensenrechten gehad.
Ik heb ook nu dat vertrouwen niet. Daarom gaan wij op dit moment nog door op de voet van sancties.
Wij ondersteunen van harte de amendementen die door mevrouw Kinnock op dat punt zijn ingediend.
Mijnheer de Voorzitter, mijnheer de commissaris, op donderdag, wanneer wij de situatie van de mensenrechten in de wereld onder de loep nemen, benadert de sfeer hier in het Parlement het beeld dat de Klaagmuur in mij oproept.
De trieste erfenis die het kolonialisme en het neokolonialisme hebben nagelaten, verplicht Europa ertoe op krachtdadige, moedige en vastberaden wijze bij te dragen aan het herstel van de democratie in verschillende delen van de wereld, ongeacht of het gaat om Latijns Amerika, waar Guatemala momenteel het hoofd biedt aan het probleem van de straffeloosheid van de militairen, Afrika of, in dit geval, Birma.
Zoals men al zei, is het een feit dat de toestand in Birma verslechtert. Het is onbegrijpelijk dat een democratisch leider van formaat als Aung San Suu Kyi nog steeds wordt vervolgd en dat de Liga voor Democratie haar functies niet in normale omstandigheden kan waarnemen zodat het herstel van de democratie uitblijft.
Bovendien kan dit land nog altijd rekenen op economische investeringen die juist gebruik maken van het gebrek aan vrijheid, van het gebrek aan vakbondsrechten aldaar. Daarom zijn wij van oordeel dat de Europese Unie op internationaal vlak de nodige vastberadenheid aan de dag moet leggen om door middel van sancties en de verplichting om overleg te plegen met de leiders van de democratische oppositie de democratie en de probleemloze uitoefening van het recht op vrijheid van het Birmaanse volk te herstellen.
Er moet dringend een einde komen aan deze situaties die de droevige gebeurtenissen uit het verleden weer in herinnering brengen. Daarom onderstrepen wij nogmaals het belang van de onderhavige resolutie en het onwrikbare engagement van de Commissie en de Raad terzake.
Mijnheer de Voorzitter, ik voer namens mevrouw Maij-Weggen het woord over deze resolutie. Vanmiddag hebben we al enkele uitstekende speeches gehoord.
Terwijl we hier comfortabel in deze ruimte met airconditioning zitten, hebben de democratisch gekozen parlementsleden van Birma huisarrest, zitten ze ondergedoken en verkeren ze in levensgevaar.
Ondertussen houdt de communistische junta het volk, de pers en de NLD in een ijzeren greep.
Leden van diezelfde junta hebben gezegd dat ze de NLD nog voor het eind van dit jaar zullen vernietigen, en dergelijke uitingen horen we al jaren met betrekking tot de minderheden.
Sinds september hebben we al twee keer resoluties aangenomen waarin we het bewind in Birma afkeuren. Maar al onze duidelijke en oprechte zienswijzen over deze zaak ten spijt, weten we dat de ministers van Buitenlandse Zaken van de EU-landen hun ASEAN-collega's in Laos volgende maand zullen ontmoeten.
Wij moeten luid en duidelijk zeggen dat we het volstrekt fout vinden dat zij hun plannen doordrukken.
Wij, in Europa, moeten hun niet die schijn-legitimiteit geven. Wat dat aangaat hebben we uitstekende redevoeringen gehoord van mevrouw Lucas en mevrouw Kinnock.
We kennen allemaal het verhaal van Aung San Suu Kyi en we moeten ons ervan bewust zijn dat de "constructieve betrokkenheid" tussen de ASEAN en Rangoon niet heeft gewerkt.
Daarom moeten we onze regeringen oproepen om niet het tegenovergestelde te gaan doen van wat de Sacharov- en Nobelprijswinnares ons gevraagd heeft te doen.
Gisteren kreeg ik een bericht van de heer James Mawdsley, die uit Birma is vrijgelaten, dat ik aan u wil voorlezen.
Zijn woorden zijn veel welsprekender dan de mijne als het erom gaat de wreedheid van het Birmese regime aan te tonen.
Hij zegt: "De militaire junta in Birma is doodsbang voor de NLD.
Ze zijn bang voor iedereen die zich niet wenst te onderwerpen aan hun wreedheden.
Voor hen is het overduidelijk dat de wereld en de NLD onder aanvoering van Dr Aung San Suu Kyi zich niet laten onderwerpen.
Derhalve voelt het regime zich genoodzaakt de NLD in zijn geheel te vernietigen.
Functionarissen van de militaire geheime dienst hebben mij gezegd dat de NLD moet worden verpletterd.
De NLD moet worden vernietigd.
Ze lachten erbij toen ze dit zeiden.
Het is krankzinnig.
Ze lachen om het vermoorden en onderdrukken van de gekozen vertegenwoordigers van Birma.
Het regime schept ook op dat ze alle Karen zullen vermoorden en ze plegen volkerenmoord onder de etnische bevolkingsgroepen van Birma: de Karen, de Karenni en de Shan.
Ik heb door hun gebieden gelopen: vanaf de top van de bergen tot zover als het oog reikt zijn alle dorpen vernietigd en is de bevolking vermoord of uit hun huizen verjaagd.
Ik heb slachtoffers gezien van onderdrukking, gewonde, stervende en dode vrouwen en mannen.
De haat van het regime tegen de etnische groeperingen en de NLD kan niet in toom worden gehouden door te appelleren aan redelijkheid of zedelijk gedrag.
Het regime reageert alleen als het zich bedreigd voelt.
Mijn vrijlating is daar het bewijs van."
Het laat zien dat het regime slechts dan iets zal doen als het zich bedreigd weet.
Dit zijn de woorden van James Mawdsley, niet de mijne.
Hij heeft zwaar geleden onder Birmese handen en hij zegt dat zij slechts iets zullen doen als ze bedreigd worden.
Dat moeten we ons goed voor ogen blijven houden in relatie tot de ASEAN-bijeenkomst.
Mijnheer de Voorzitter, er hangt al jarenlang een poster van Aung San Suu Kyi op de muur van mijn kantoor waarop te zien is dat zij de Sacharovprijs krijgt uitgereikt door dit Parlement.
De poster is helemaal gerafeld en lelijk geworden en krult bij de hoeken.
Ik heb hem daar laten hangen in de hoop dat ik hem zou kunnen vervangen door een vrolijkere en meer triomfantelijke poster.
Maar, zoals door de vele uitstekende redevoeringen van vanmiddag al is duidelijk geworden, rest ons nog altijd alleen maar vertwijfeling omtrent deze fantastische, zachtaardige, charmante en zeer dappere vrouw en haar pogingen om het vrijheidsvaandel in haar eigen land hoog te houden.
Internationaal gezien is haar land een pariastaat geworden.
De ASEAN is, zowel letterlijk als figuurlijk, een papieren tijger geworden doordat ze verzuimd heeft iets te doen aan de afschuwelijke gebeurtenissen in Birma.
Een extra tekortkoming van de kant van het westen heeft plaatsgevonden bij het vertrek van de speciale VN-rapporteur voor de mensenrechten in Birma, de heer Rajsoomer Lallah.
Hij vertrok omdat hij volgens eigen zeggen bijna geen steun kreeg van het Bureau voor de mensenrechten van de Verenigde Naties.
Ik weet zelf wat een bron van grote zorg dit is voor de commissaris, mevrouw Mary Robinson.
Mijnheer Lallah heeft hierover gezegd: "Ik zie maar weinig dingen veranderen.
Elk jaar opnieuw nemen de Algemene Vergadering en de Commissie weer resoluties aan.
Ik ben teleurgesteld."
Wij zijn teleurgesteld.
Wij vinden dat we ondanks de vele steunbetuigingen en betrokkenheid van dit Parlement er niet in geslaagd zijn ervoor te zorgen dat de militaire junta reageert op de ongerustheid van de buitenwereld.
Ik vind dat er sancties moeten komen.
De heer Deva heeft de standpunten van mijn fractie uiteengezet - waar ik volledige achtersta -, en het is veelzeggend dat er vanmiddag geen een spreker is geweest die het niet eens is met deze ideeën en met de algehele steun voor Aung San Suu Kyi en haar partij.
Hier in het Parlement dragen wij haar al vele jaren een warm hart toe.
Het is onvoorstelbaar dat zij tot op heden nog steeds een gevangene is in haar eigen huis en het is nauwelijks te bevatten wat zij de afgelopen jaren heeft moeten doorstaan.
Ik weet dat het slechts een schrale troost is dat wij op de deur van dit wrede en kwaadaardige regime blijven bonken en ik hoop dan ook ten zeerste dat de suggesties die zijn gedaan door zowel de heer Deva als mevrouw Kinnock door de Commissie zullen worden onderkend en gerespecteerd.
Met tegenzin verwelkom ook ik de mogelijkheid om onze bezorgdheid omtrent de verslechterende mensenrechtensituatie in Birma naar voren te brengen en, zoals velen voor mij, had ik liever gezien dat de situatie daar was verbeterd zodat we niet telkens weer op dit onderwerp hoeven terug te komen.
Door deze kwestie als een dringende prioriteit te stellen hoop ik dat dit Parlement een duidelijk signaal afgeeft aan het Birmese volk dat we hun benarde positie niet zijn vergeten en dat we erkennen dat de situatie in Birma eerder verslechtert dan verbetert en dat we vastbesloten zijn om er iets aan te doen.
Ik vind echter wel dat de internationale gemeenschap de retoriek moet laten varen en over moet gaan tot echte actie. Als lid van de delegatie van dit Parlement voor de betrekkingen met de lidstaten van de ASEAN, Zuid-Oost-Azië en de Republiek van Korea ben ik net zoals vele anderen teleurgesteld en bezorgd dat de EU heeft besloten om de volgende maand op ministerieel niveau met de ASEAN in Laos te gaan praten.
Ik ken de argumenten die de ASEAN-lidstaten onder de aandacht van onze delegatie hebben gebracht met betrekking tot de opname van Birma in deze groep.
Zij geloven dat ze, door met Birma de dialoog aan te gaan, dit land op de een of ander manier kunnen beïnvloeden zodat het zijn onderdrukkende praktijken zal veranderen omdat het de ondubbelzinnige economische en politieke voordelen van het verbeteren van de mensenrechten zal inzien.
Birma is al een aantal jaren lid van de ASEAN en er is tot op de dag van vandaag geen enkel bewijs dat er enige verbetering zal komen of dat er een eind zal komen aan dwangarbeid, executies of onderdrukking van vrije meningsuiting en vrij verkeer.
De lijst met mensenrechtenschendingen door dit regime wordt elk jaar weer langer en langer.
Een "constructieve samenwerking" met hen is een belachelijk naïef concept zolang er niet de minste versoepeling in haar opstelling te bespeuren is.
Het enige dat deze dialoog bereikt, is dat het meedogenloze regime van de Birmese junta wordt gelegitimeerd.
Zoals ik al eerder zei: we willen geen woorden maar daden.
Als wij de levens van de Birmese bevolking werkelijk merkbaar willen verbeteren, dan moeten we enkele van de volgende zaken doen.
Zoals anderen voor mij hebben gezegd: we moeten de bijeenkomst die de volgende maand in Laos zal plaatsvinden opschorten; de Birmese junta moet alle beperkende maatregelen met betrekking tot de democratisch gekozen politieke leden en de leiding van de NLD opheffen en de junta moet de dialoog aangaan met de NLD en de etnische nationaliteiten.
Ten slotte moeten we overwegen de economische sancties van de IAO te steunen om te voorkomen dat Birma voordeel kan behalen uit handel met of investeringen en toerisme uit Europa, totdat is vastgesteld dat ze de dwangarbeid hebben afgeschaft.
Als waardengemeenschap hebben wij de morele verantwoordelijkheid ervoor te zorgen dat de bevolking van Birma dezelfde grondrechten geniet als de bevolking van Europa.
Mijnheer de Voorzitter, de mensenrechtensituatie in Birma verslechtert nog steeds onder het niet-zo-zachtzinnige bewind van de militaire junta.
De toch al moeilijke positie van Aung San Suu Kyi wordt steeds benarder.
Ze heeft niet meer mogen reizen vanaf het moment dat ze huisarrest kreeg, en dat was op 21 september, toen ze naar Mandalay probeerde te reizen.
Ze heeft blijkbaar geen toegang tot een telefoon en mag geen bezoekers ontvangen.
Er gaan zelfs geruchten dat ze in haar eigen huis met handboeien moet lopen.
De situatie van de rest van de leden van de NLD is nauwelijks beter te noemen.
Velen zijn gearresteerd of lastig gevallen, en er zijn pogingen gedaan om hun kantoren in Birma te sluiten.
De junta heeft gezegd dat zij de partij als geheel wil vernietigen.
Maar het is niet alleen Aung San Suu Kyi, niet alleen het leger, niet alleen de NLD - er zijn bijna 3000 politieke gevangenen die te lijden hebben onder dwangarbeid en martelingen.
Etnische minderheden moeten gedwongen verhuizen en er is dwangarbeid.
De IAO is daar geweest en heeft geprobeerd de situatie te bekijken om te zien of de "constructieve betrokkenheid" tot enige verbetering heeft geleid.
Zoals we weten is de IAO vandaag in vergadering bijeen.
Waarschijnlijk zal hun aanbeveling zijn dat er sancties moeten komen omdat er geen verbetering is opgetreden.
Ik begin zo langzamerhand schoon genoeg van deze speech te krijgen - ik heb me nu al drie of vier keer met deze woorden tot de Raad en de Commissie gericht - maar de situatie wordt steeds slechter, dus wat gaat u er nu eindelijk eens aan doen?
Raad en Commissie, het is tijd voor actie.
U moet toch toegeven dat we geen enkele vooruitgang boeken met de huidige aanpak.
Neem de sancties alstublieft in overweging.
Geef ondubbelzinnig te verstaan dat wij de vergadering in Laos niet zullen bijwonen in aanwezigheid van de Birmese militaire junta omdat dat onaanvaardbaar zou zijn en de junta dan de boodschap zou krijgen dat zij ongestoord haar gang kan gaan.
Vietnam
Voorzitter, ik ben blij dat wij eindelijk Vietnam op de agenda hebben.
Dat heeft lang geduurd.
Ik denk dat vooral de volharding van collega Dupuis op dat punt geprezen moet worden, want anders hadden wij misschien nog langer hierop moeten wachten.
Wat zien wij in Vietnam?
Wij zien een land waarvan de bevolking liberaliseert, terwijl aan de top oude mannen staan die krampachtig vasthouden aan dat wat zij kennen.
Dat is zo tragisch. Want Vietnam is een land met zoveel potentie.
Het heeft een dynamische, gezonde en geletterde bevolking.
Het heeft natuurlijke rijkdommen zoals olie, vis, koffie, rijst en hout.
Je zou zeggen: oude heren doe die deur open en het succes zal toestromen.
In plaats daarvan zien wij een volstrekt gebrek aan persvrijheid en een doorgaande politieke onderdrukking.
Kijk maar naar de behandeling van een dissident als Ha Si Phu.
Ik weet wel dat de discussie over Vietnam historisch beladen is.
Wij moeten, althans dat was tot nu toe het gebruik, voorzichtig zijn met wat wij over Vietnam zeggen.
Tenslotte heeft het westen daar ook een bepaalde rol gespeeld.
Het is historisch beladen en natuurlijk is de situatie moeilijk.
Wij kunnen met mensenrechten niet zeggen: is het glas halfvol of is het halfleeg.
Het glas in Vietnam is niet vol.
Dat is waar het om gaat. Wij werken met Vietnam.
Het is een partner van ons. Wij mogen daarom niet blijven zwijgen over de situatie daar.
Mijnheer de Voorzitter, je zou je kunnen afvragen waarom het Europees Parlement zich zo intensief bezighoudt met Vietnam.
Voor sommigen ligt Vietnam toch erg ver van de Europese Unie vandaan.
Maar ik kan u zeggen dat bijvoorbeeld voor Duitsland en Beieren Vietnam heel dichtbij ligt.
Als we vanuit het Beierse grensgebied naar het naburige Tsjechië rijden, zien we Vietnamese markten en ontmoeten we veel Vietnamezen die vooral in het grensgebied actief zijn.
Komen we in het oosten van het herenigde Duitsland, dan vinden we Vietnamezen die zich daar in het kader van het communistische blok hebben gevestigd, in het westen wederom leven Vietnamezen die nu juist voor dit communisme zijn gevlucht en als asielzoeker of vluchteling naar Duitsland zijn gekomen.
Dit geeft aan hoe er in dit Eurazië sinds lange tijd al sprake is van een nauwe lotsverbondenheid.
Dat blijkt ook heel duidelijk uit de parallellen in de geschiedenis van Europa en Duitsland en ook Vietnam.
Duitsland en Europa waren gedeeld.
Tien jaar geleden werden zij in vrijheid herenigd.
Vietnam heeft geleden onder verschrikkelijke oorlogen, was verscheurd door de belangen van grootmachten.
Dit Vietnam werd op een dag ook herenigd; niet vreedzaam, maar met wapengeweld, en het werd herenigd onder een communistisch systeem, onder een dictatuur.
Nu vinden er in Vietnam zeker wel economische hervormingen plaats.
Veel mensen hadden het idee dat dit automatisch ook tot politieke hervormingen zou leiden.
Maar we zien heel duidelijk in veel Aziatische staten, ook in het zojuist behandelde Myanmar - daar is immers een soortgelijke situatie - dat economische hervormingen, handel en samenwerking, hoezeer wij die ook toejuichen, niet automatisch leiden tot meer vrijheid en een betere rechtsstaat.
Juist in Azië bestaat het gevaar dat economische en politieke hervormingen worden losgekoppeld, dat er vooruitgang en liberalisering in de economie is zonder liberalisering in de politiek en zonder versterking van de rechtsstaat, hoewel ik van mening ben dat zonder functionerende rechtsstaat op den duur ook handel, subsidies en investeringen verloren gaan.
Daarom heeft ook de economie een rechtsstaat als kader nodig.
Daarom is het zo belangrijk dat wij eenduidig de rechtsstaat, de opheffing van de zogenaamde heropvoedingskampen en vooral de godsdienstvrijheid verdedigen.
In Vietnam werden dit jaar een katholiek klooster onteigend en kleine protestantse volken vervolgd.
Er werden missies gesloten en missionarissen gevangengezet, en ook de boeddhistische kerk, die rijk is aan tradities, werd op zeer wrede wijze vervolgd, hoewel juist zij een grote bijdrage heeft geleverd aan de nationale wedergeboorte van Vietnam.
Daarom is het onze plicht om op te komen voor deze politieke gevangenen en ondanks alle gerechtvaardigde economische belangen ondubbelzinnig democratie en rechtsstaat te eisen.
Wij mogen bij de mensenrechten geen oogje dichtknijpen, maar moeten zeggen dat wij als grootste economische macht ter wereld met Vietnam willen samenwerken onder de voorwaarde dat de weg wordt vrijgemaakt voor democratie en rechtsstaat en dat eindelijk ook begonnen wordt met het politieke hervormingsproces dat allang had moeten plaatsvinden.
Wij zullen dit toetsen aan de godsdienstvrijheid, de gewetensvrijheid en de persvrijheid.
Mijnheer de Voorzitter, mijnheer de commissaris, waarde collega's, ik denk dat de heer Maaten een belangrijk punt heeft aangestipt: terwijl Vietnam over alle voorwaarden beschikt om een rijk land te kunnen worden, is het momenteel een van de armste landen van deze planeet.
Het zou één van de Aziatische tijgers kunnen worden, waarvan er de laatste jaren al zoveel van zijn ontdekt. Feit is echter, zoals ik net heb aangegeven, dat Vietnam één van de armste landen ter wereld is.
Het andere probleem is zojuist uitstekend door de heer Posselt verwoord. Ik had het zelf niet beter kunnen omschrijven.
Naast het vraagstuk van de mensenrechten is er namelijk ook het vraagstuk van de democratie. Aangezien in Vietnam iedere vorm van democratie ontbreekt, kan het land zich niet uit de economische stagnatie bevrijden en is het niet in staat de corruptie te bestrijden die het land aan de rand van de afgrond brengt.
Het is dus noodzakelijk dat de Europese Unie een standvastige houding jegens Vietnam aanneemt en het vraagstuk van de rechtstaat samen met de kwestie van de mensenrechten aan de orde stelt. Wat de mensenrechten betreft, zijn er de afgelopen jaren enkele kleine verbeteringen waarneembaar.
Die zijn evenwel niet te danken aan de heer Sakellariou, die zijn amendementen namens de socialistische fractie heeft ingediend. De situatie is wellicht niet meer schrijnend, maar nog altijd ver verwijderd van hetgeen Vietnam momenteel zou kunnen waarmaken.
De Commissie moet dientengevolge het vraagstuk van de democratie en dat van de rechtstaat centraal stellen in de relatie die de Europese Unie met Vietnam onderhoudt.
Ik denk derhalve dat het hier om een belangrijke resolutie gaat.
Twee jaar geleden hebben wij voor het laatst een resolutie over Vietnam aangenomen. Ik geloof niet dat de socialistische fractie zich toen in het bijzonder voor die resolutie heeft beijverd.
De heer Posselt zal ook moeite hebben zich iets dergelijks te herinneren. Wij hebben die resolutie toen aangenomen en kunnen constateren dat ze tot een aantal kleine verbeteringen heeft geleid.
Ik hoop dat we ook de onderhavige resolutie zullen aannemen, maar dan wel zonder de amendementen van de heer Sakellariou. Verder hoop ik dat de Commissie krachtige toezeggingen zal doen en dat de Vietnamese autoriteiten concreet op onze verzoeken zullen ingaan.
Voorzitter, ik kan grotendeels instemmen met de argumentatie van de vorige sprekers, want veel zaken die vandaag de dag in Vietnam gebeuren, zijn niet acceptabel.
Ik heb zelf een keer door dit land gereisd en de levenskracht, schoonheid en grote verscheidenheid aan natuurlijke hulpbronnen van dit land leren kennen.
Ik betreur het daarom des te meer dat men niet de moed vindt voor meer vrijheid en initiatief, dat de regering respectievelijk de politieke leiders dat verhinderen.
Toch, om antwoord te geven op de heer Dupuis, betreur ik het dat wij ons niet in een gezamenlijke resolutie hebben kunnen vinden. Deze resolutie had kunnen dienen als reactie op de belangrijke en correcte aanwijzingen van Human Rights Watch - een organisatie die altijd streng oordeelt over de schending van mensenrechten.
Als u nu al min of meer aankondigt dat u tegen deze resoluties zult stemmen, dan moet ik helaas aankondigen dat wij ons bij de stemming over deze resolutie waarschijnlijk zullen onthouden.
Niet omdat wij principieel tegen zijn, maar omdat wij vinden dat we hierover een gemeenschappelijke basis hadden moeten vinden.
Mijnheer de Voorzitter, mag ik met uw welnemen een beetje misbruik maken van mijn spreektijd. Ik wil graag aandacht vragen voor een geval dat niet meer in de lijst van actuele kwesties kon worden opgenomen, omdat het pas kortgeleden bekend is geworden.
In Iran worden namelijk in verband met een proces over een evenement van de Heinrich Böll-Stiftung in Berlijn sinds de verkiezingen twee personen met de doodsstraf bedreigd, tenminste op beschuldiging van het Openbaar Ministerie, namelijk Said Sadr en Khalil Rostamchani.
Ik zou u, mijnheer de Voorzitter, willen verzoeken om de Voorzitter van het Parlement erop te wijzen dat dit een zeer precaire situatie is.
Ik wil niet direct pleiten voor een interventie, maar we moeten dit proces toch heel aandachtig volgen en indien nodig ook zeggen dat wij in het algemeen in alle gevallen tegen de doodsstraf zijn, maar in het bijzonder in gevallen waarbij het gaat om een "ideologisch" delict.
Ik zou u alleen willen verzoeken om deze zaak met tact te benaderen en ik hoop dat u vergeeft dat ik mijn spreektijd over Vietnam hiervoor heb gebruikt.
Mijnheer Swoboda, het Europees Parlement is flexibel en efficiënt.
Wij hebben dit direct genoteerd.
Als het gaat om het redden van mensen, zijn er geen bureaucratische hindernissen.
Wij zullen u verzoeken om ons nog de desbetreffende gegevens te overhandigen, en dan zullen wij natuurlijk reageren.
Mijnheer de Voorzitter, toen ik, zoals vele anderen van mijn generatie, 25, 30, 35 jaar geleden in mijn woonplaats de straat opging en "de VS Vietnam uit!" riep, had ik niet gedacht dat ik een kwart eeuw later gedwongen zou zijn om hier in de Vergadering te staan en het vrije Vietnam te bekritiseren voor deels hetzelfde soort inbreuken op de mensenrechten als waarvan wij de Verenigde Staten destijds beschuldigden.
Helaas is het echter niet zo dat landen die zelf zijn getroffen door geweld, onderdrukking, martelingen, verminkingen en massamoord, automatisch een soort engelen worden die zulke handelingen niet zelf kunnen uitvoeren.
Israël is wel een van de duidelijkste voorbeelden in de wereldgeschiedenis dat het niet zo eenvoudig ligt.
Elke natie moet keer op keer leren wat mensenrechten en democratie zijn.
Nu zegt Human Rights Watch, zoals de heer Swoboda aangaf, echter dat Vietnam de laatste tijd bepaalde stappen heeft genomen om de situatie op het gebied van de mensenrechten te verbeteren.
Tienduizenden politieke gevangenen zijn vrijgelaten.
Ik vind het redelijk dat zoiets wordt vermeld in een resolutie.
Men moet harde kritiek uitoefenen, maar men moet niet voorbijgaan aan hetgeen er ondanks alles gebeurt.
Dat verzwakt de kritiek alleen maar. Dan krijgen degenen die worden bekritiseerd het gevoel dat het geen rol speelt wat zij doen - als ze niet alles in één keer doen, iets wat zij willen noch kunnen.
Kritiek kan een contraproductief effect hebben als men niet let op wat er feitelijk gebeurt.
Vietnam verdient harde kritiek zoals die te vinden is in de ontwerpresolutie - dat lijdt geen twijfel -, maar ik vind het redelijk dat wij ook enige uitspraken opnemen waaruit blijkt dat er bepaalde verbeteringen hebben plaatsgevonden.
Voorzitter, het is verheugend dat met het vandaag begonnen staatsbezoek van president Clinton van de Verenigde Staten aan Vietnam opnieuw een belangrijke stap wordt gezet in de richting van een verzoening met het verleden.
De oorlog tussen deze twee landen heeft niet geleid tot een blijvende verbittering.
Toch zou het goed zijn wanneer de Amerikaanse president zich in Hanoi niet alleen zou concentreren op de versterking van de onderlinge samenwerking, maar deze juist afhankelijk zou maken van harde toezeggingen van Vietnam de heersende miserabele mensenrechtensituatie in het land drastisch te verbeteren.
Want er is inderdaad veel mis in het communistische Vietnam.
In tegenstelling tot het suggestieve amendement 1 van de PSE-Fractie merk ik op dat Human Rights Watch in een op 10 november gepubliceerd document de mensenrechtensituatie in Vietnam op veel punten als ernstig beschouwt.
Zie de politieke en religieuze gevangenen, deels verblijvend in heropvoedingskampen.
Zie evenzeer het negeren van de aanbevelingen van de speciale VN-rapporteur inzake de religieuze intolerantie. Zie het ontbreken van vrije meningsuiting en de bestaande mediacensuur.
In het bijzonder wil ik thans kort stil staan bij de ernstige christenvervolgingen van dit ogenblik.
Zij zijn in overweging E en paragraaf 5 van de gemeenschappelijke resolutie dan ook terecht opgenomen.
De jongste editie van het Aziatische weekblad Far East and Economic Review maakt vandaag melding van het bestaan van top secret-documenten afkomstig uit Vietnam.
Deze uiterst geheime documenten verschaffen ons een zeldzame blik achter de schermen van het beleid van de Vietnamese overheid.
Nader onderzoek van deze officiële papieren, ik heb ze zelf gelezen, leert dat met name de protestanten het mikpunt van vervolging zijn.
Vooral de onverwacht snelle groei van het protestantse christendom onder de Hmongminderheid in 's lands bergachtige noordwestelijke provincies heeft Hanoi gealarmeerd en tot wrede repressiemaatregelen aangezet.
Tekenend in dit verband is de promotie van een districtfunctionaris voor wiens woede inmiddels honderden christenen op de vlucht zijn geslagen.
Deze kerkvervolger is van hogerhand gevraagd na zijn district nu ook de gehele provincie van christenen te zuiveren.
De aan het licht gekomen documenten zijn niets minder dan een smoking gun.
Zij laten zien dat kerksluitingen, arrestaties en bijbelverbrandingen geen geïsoleerde acties zijn van overijverige partijkaders.
Nee, deze wandaden berusten op de politieke richtlijnen van de Vietnamese communistische partij.
Hier komt de leugen aan het licht.
De Vietnamese overheid claimt immers dat zij de afgelopen jaren vrijheid van godsdienst heeft ingevoerd.
President Clinton zou er goed aan doen dit dezer dagen aan de orde te stellen in Hanoi.
De Raad en de Commissie roep ik op tot een ferm protest tegen deze flagrante schendingen van de vrijheid van godsdienst door de Vietnamese autoriteiten.
Mijnheer de Voorzitter, ik zal beide thema's trachten toe te lichten.
Laat ik beginnen met Myanmar. De aanhoudende schendingen van de mensenrechten door het Birmaanse militaire regime zijn hier reeds door mijn collega Chris Patten aan de kaak gesteld: terechtstellingen zonder proces, veralgemeende invoering van dwangarbeid, verplichte verplaatsing van lokale bevolkingsgroepen, opsluiting van honderden politieke gevangenen en manifeste belemmering van de vrijheid van handelen van de politieke partijen.
De heer Patten heeft tevens zijn bezorgdheid uitgesproken over de arrestatie en vervolging van Aung San Suu Kyi en de leden van de Nationale Liga voor Democratie.
De Commissie deelt de bezorgdheid van de geachte afgevaardigden over de situatie in Myanmar volkomen. Wij scharen ons volmondig achter de hier vandaag geuite kritiek op de wijze waarop het militaire regime alle beginselen van de Universele Verklaring van de Rechten van de Mens aan zijn laars lapt.
De onlangs in de Verenigde Naties aangenomen resolutie bewijst overigens dat niet alleen de Unie zich zorgen maakt.
De Commissie houdt evenwel vast aan haar overtuiging dat de huidige situatie alleen maar kan worden opgelost door een dialoog op te starten tussen het militaire regime, de democratisch gekozen oppositie en de vertegenwoordigers van de etnische minderheden.
De Raad Algemene Zaken heeft pogingen ondernomen om het militaire regime voor het argument van de politieke dialoog te winnen en druk uit te oefenen teneinde veranderingen af te dwingen. De Raad zal zijn inspanningen voortzetten.
De Commissie steunt dit initiatief.
Wij zijn ervan overtuigd dat wij onder geen beding mogen toestaan dat de situatie in Myanmar de dialoog tussen de Europese Unie en de ASEAN gegijzeld houdt.
De laatste ministersconferentie met onze partners van de ASEAN dateert alweer van drie jaar geleden. Dat is veel te lang, vooral omdat deze regio voor de Unie vanuit politiek en economisch oogpunt bijzonder belangrijk is.
Daarom zijn wij van oordeel dat de conferentie beter niet wordt uitgesteld.
Dat betekent echter niet dat wij nu of in december moeten doen alsof de toetreding van Myanmar tot de ASEAN geen nadelige gevolgen voor onze betrekkingen heeft gehad, want die heeft zij wel gehad.
De partners van de ASEAN zijn zich daar terdege van bewust en zij wensen de veroorzaakte schade te herstellen. Anderzijds beseffen zij ook dat zij Birma ertoe moeten bewegen alles in het werk te stellen om een einde te maken aan de rampzalige situatie van de mensenrechten.
Zij weten dat dit de beste manier is om de betrekkingen tussen de Unie en de ASEAN een nieuwe impuls te geven. Daar deze wederzijdse betrekkingen zowel voor hen als voor ons van wezenlijk belang zijn, hopen wij dat zij onze bezorgdheid over het militaire regime - die ons inziens door het merendeel van de betrokken landen wordt gedeeld - zullen blijven overbrengen.
Ik ben van oordeel dat de ministersconferentie EU-ASEAN moet worden beschouwd als een nieuwe gelegenheid om ons standpunt ten aanzien van de situatie in Birma klaar en duidelijk uiteen te zetten, niet alleen aan het regime zelf maar ook aan de leden van de ASEAN.
Wij zullen druk uitoefenen op het militaire regime om het te dwingen paal en perk te stellen aan de schending van de mensenrechten en een dialoog met de democratisch gekozen oppositie en de vertegenwoordigers van de etnische minderheden te openen.
Over Vietnam en de situatie van de mensenrechten aldaar zou ik het volgende willen zeggen. Wij mogen niet vergeten dat dit land momenteel een overgangsperiode doormaakt.
Er zij aan herinnerd dat de Vietnamese regering een proces op gang heeft gebracht dat in 1986 op economische en politiek vlak en op het gebied van de externe betrekkingen tot de aanneming van een hervormingsprogramma heeft geleid.
Sindsdien heeft Vietnam een open extern beleid gevoerd. Vandaar dat het nu binnen onze internationale betrekkingen zulk een belangrijke plaats inneemt.
Bovendien is het proces in 1995 uitgemond in de ondertekening van een samenwerkingsovereenkomst tussen de Commissie en Vietnam. Ondertussen heeft Vietnam ook aanzienlijke vorderingen in de richting van de markteconomie gemaakt.
Gevolg hiervan is dat het land een verzoek om toetreding tot de Wereldhandelsorganisatie heeft ingediend. Daarenboven beschikt Vietnam in het kader van de in 1992 aangenomen grondwet over een gekozen nationaal parlement dat met de wetgeving belast is en de regering voor haar beleid ter verantwoording kan roepen.
Ik geloof dat ik dat hier vandaag moet onderstrepen. Wij hebben uit welingelichte bron vernomen dat de afgevaardigden de wetsvoorstellen nauwgezet onderzoeken en het beleid en de initiatieven van de regering plichtsgetrouw controleren.
Deze vooruitgang en de context waarin Vietnam vorderingen blijft maken, verdienen onze erkenning.
Vietnam heeft reeds een lange weg afgelegd. Desalniettemin is er inderdaad, zoals hier terecht is opgemerkt, nog veel werk aan de winkel.
Ook ik maak mij zorgen over de problemen die hier door verschillende afgevaardigden te berde zijn gebracht. Hoewel er al bijna 23.000 personen zijn vrijgelaten op grond van algemene amnestieregelingen is het verontrustend dat er nog steeds mensen gevangenzitten vanwege hun politieke of religieuze opvattingen.
Het verheugt ons dat op de Vietnamese pers geen officiële censuur rust, maar wij stellen tot onze teleurstelling vast dat in de buitenlandse pers nogal eens het mes wordt gezet.
Het is tevens overduidelijk dat de Vietnamese overheden druk uitoefenen om de nationale pers aan een regime van zelfcensuur te onderwerpen.
Ofschoon het uiteraard een goede zaak is dat het aantal op doodstraf verboden misdaden onlangs is teruggeschroefd, spreekt het vanzelf dat de doodstraf in onze ogen volledig moet worden afgeschaft.
De omstandigheden waarin begin dit jaar een Canadese Vietnamees is terechtgesteld sterken ons uiteraard in onze overtuiging.
De Commissie neemt samen met de lidstaten deel aan alle acties die de Unie ten overstaan van de Vietnamese regering op het gebied van de mensenrechten onderneemt. U kunt er overigens van op aan dat wij in dit proces concrete problemen en specifieke gevallen zullen blijven aanklagen en de voortdurende verbetering van de situatie van de mensenrechten in Vietnam zullen nastreven.
Mijnheer de Voorzitter, ik wil graag alleen een vergissing van collega Swoboda ophelderen.
Er is namelijk wel een onderhandeling geweest, en we zijn het eens geworden over een gezamenlijke ontwerpresolutie.
De drie punten die u hier noemt, heeft uw fractie in het overleg helemaal niet voorgelegd, anders hadden wij daarvoor in ieder geval formuleringen gevonden waarmee wij wellicht hadden kunnen instemmen.
Wij waren het volledig eens over de tekst.
U heeft achteraf de amendementen ingediend, wat legitiem is, afgezien van een formulering die voor ons niet acceptabel is, omdat die de schijn heeft van relativering.
Dit wilde ik alleen nog zeggen om de procedure duidelijk te maken, en over het inhoudelijke zal tijdens de stemming worden besloten.
Mijnheer Posselt, dit was natuurlijk geen beroep op het Reglement, maar een inhoudelijke kwestie.
Nu is het woord aan de heer Swoboda - mijnheer Dupuis, wellicht ziet u af van uw spreektijd - maar houdt u het alstublieft heel kort.
Wij weten immers waar het om gaat.
Dit zijn natuurlijk punten die in de door ons ingediende ontwerpresolutie staan.
In zoverre liggen er wel onderhandelingen aan ten grondslag, maar uit de stemming zal blijken waar de reis heen gaat.
Mijnheer de Voorzitter, ik wil commissaris Solbes vragen of hij ons uitvoerig kan inlichten over de verkiezing van een democratisch parlement in Vietnam. Hij heeft zojuist tijdens zijn betoog immers gedetailleerd over deze revolutionaire actie gesproken.
Ik kan me zoiets echter nauwelijks voorstellen, en mijn collega' s vermoedelijk ook niet.
Mijnheer de commissaris, neemt u dat alstublieft mee en weest u zo vriendelijk om de heer Dupuis op passende wijze - schriftelijk of mondeling - te antwoorden.
Het debat is gesloten.
De stemming vindt vandaag om 17.30 uur plaats.
Overstromingen in Europa
Aan de orde is het debat over de volgende ontwerpresoluties:
B5-0851/2000 van de leden Lambert e.a., namens de Verts/ALE-Fractie;
B5-0852/2000 van de leden Ford e.a., namens de PSE-Fractie;
B5-0866/2000 van de leden Deva e.a., namens de PPE-DE-Fractie;
B5-0867/2000 van de leden Ainardi e.a., namens de GUE/NGL-Fractie
over de overstromingen in Europa.
Mijnheer de Voorzitter, in tegenstelling tot vele anderen die vanmiddag zullen spreken, hebben de meeste van mijn kiezers niet vreselijk te lijden gehad van de overstromingen in het Verenigd Koninkrijk.
Londen kwam er met wat kleine overstromingen vanaf, voor een deel van rivieren waarvan wij het bestaan niet eens meer wisten omdat ze door ondergrondse duikers lopen.
Wij hebben echter wel aan de oorzaken van deze overstromingen bijgedragen. West-Europa heeft al langere tijd te maken met de gevolgen van een serie extreme en wisselende weersomstandigheden.
Deze overstromingen zijn daar het zoveelste voorbeeld van. Dit is natuurlijk maar een schrale troost voor hen die het smerige water door hun huizen zien lopen en die misschien met grote financiële schade worden geconfronteerd.
Ik ben het ermee eens dat wij al het mogelijke moeten doen om hen te helpen. Wij zouden hen echter het meest helpen door de situatie die hun ellende en die van ontelbare anderen in de hele wereld heeft veroorzaakt, te veranderen.
Op plaatselijk niveau kunnen wij stoppen met het volbouwen van overstromingsgebieden en uiterwaarden.
Wij kunnen onze landbouwsystemen wijzigen en we kunnen strategische milieueffectrapportage invoeren, waardoor wij met de natuur kunnen samenwerken in plaats van te denken dat wij haar kunnen bedwingen.
Op wereldniveau weten wij dat ons gebruik van fossiele brandstoffen de pan uit rijst. Wij hebben tot nu toe onvoldoende stappen ondernomen om de hoeveelheid broeikasgassen die wij produceren, terug te dringen.
Wij hebben bij de discussies die deze en volgende week in Den Haag worden gehouden de kans om op dit gebied vooruitgang te boeken. De akkoorden die er al liggen, moeten wij uitvoeren.
Wij moeten echter ook doen wat het Verdrag bepaalt, namelijk milieuoverwegingen laten meetellen op alle terreinen van beleid en praktijk van de Unie. De lidstaten moeten hiertoe ook bereid zijn.
Wij moeten in onze economieën af van het idee dat goedkope fossiele brandstoffen goed zijn.
Wij moeten voor deze brandstoffen de volle prijs betalen en geleidelijk overgaan op een koolstofarme economie.
Ik kan voor één keer instemmen met de woorden van de Britse premier hierover. Ik zie dan ook met spanning uit naar zijn daden.
De EU heeft een geweldige kans om bij deze verandering naar een ecologisch duurzame maatschappij het voortouw te nemen. In een dergelijke maatschappij zullen wij geen overstromingen hebben die deels te wijten zijn aan het feit dat wij de consequenties van onze eigen daden niet onder ogen zien.
Mijnheer de Voorzitter, heel Europa heeft te lijden gehad van de recente hoge waterstanden en overstromingen, in het Verenigd Koninkrijk, Ierland, Italië, Spanje en Frankrijk. In het Verenigd Koninkrijk werden onder andere Wales en Yorkshire getroffen, in Ierland waren het Lenster en Munster en in Italië Ligurië en Lombardije.
Huizen, maar ook energie-, transport- en communicatienetwerken werden vernietigd.
In mijn eigen omgeving, het zuidwesten van Engeland, hadden wij met al deze effecten te maken.
De belangrijkste spoorlijn tussen Cheltenham en Swindon is nog steeds afgesloten.
Als gevolg van de door de overstromingen veroorzaakte schade zal dat de komende maand zo blijven.
Het scheelde maar een haar of de stad Tewkesbury was van de buitenwereld afgesloten.
Twee hoofdwegen, de A38 ten noorden van Gloucester en de A417 ten westen van Gloucester, waren enkele dagen geblokkeerd.
Het waren de ergste overstromingen in het Verenigd Koninkrijk sinds 1947.
In Devon bereikte de rivier de Taw haar hoogste waterstand sinds de hoogwaterstanden voor het eerst werden gemeten.
Somerset had te kampen met overstromingen langs de hele kustlijn.
In Dorchester stond de rivier de Frome zo hoog dat er een noodplan in werking moest worden gesteld om op de mogelijke gevolgen te kunnen reageren.
Wij staan op dit moment nog steeds op stand-by. Er is voor tientallen miljoenen ponden schade aangericht.
Ik ben het dan ook met mevrouw Lambert eens dat wij maatregelen moeten nemen om ons aandeel in de oorzaak van de overstromingen aan te pakken. Wij moeten maatregelen nemen op het gebied van de ruimtelijke ordening, op het gebied van de aanplant van nieuwe bossen, op alle gebieden waarop wij door onze eigen activiteiten de gevaren van overstromingen zoveel groter hebben gemaakt dan zij waren.
Wij vinden ook dat de EU hulp en bijstand moet bieden, niet alleen in het zuidwesten van het Verenigd Koninkrijk maar in alle getroffen gebieden.
De resolutie vraagt de Commissie en de lidstaten om geen tijd te verliezen en nu direct hun praktische steun te betuigen door menskracht en materieel beschikbaar te stellen volgens het op 9 december 1999 aangenomen vijfjarenplan, dat voorziet in een communautair actieprogramma op het gebied van de bescherming van burgers.
Ook verzoeken wij de Commissie gebruik te maken van alle bestaande fondsen: EFRO en de afdeling Garantie van het EOGFL.
Dit keer spreek ik over een zaak die reden is tot grote bezorgdheid. Dit onderwerp is van groot belang voor het Europese volk als geheel en ook voor de mensen in mijn eigen kiesdistrict Zuidoost-Engeland en met name voor Sussex, Berkshire, Kent en de stad Maidenhead.
Ik heb het over de uitzonderlijke serie overstromingen overal in Europa.
Ik ben mij, als lid van de Commissie ontwikkelingssamenwerking, ook heel goed bewust van de recente overstromingen in Mozambique, het subcontinent India, Bangladesh, de Mekongdelta, enzovoort.
Wanneer wij naar de lijst van landen en regio's in de resolutie kijken, zien wij hoe ernstig deze zaak is geworden.
In enkele EU-lidstaten zijn zelfs doden gevallen.
De schade aangericht aan kleine- en middelgrote ondernemingen, huishoudens, boeren, ouderen, particulieren en vooral aan ook de armsten en de zwaksten in onze samenleving, loopt in de miljarden ponden.
Het is dunkt mij overduidelijk dat hier iets zeer grondig mis gaat.
Vandaag wordt op de zesde Klimaatconferentie in Den Haag door de afgevaardigden gesproken over de voortgang van het klimaatbeleid.
Afgelopen maandag stelde de Nederlandse milieuminister Jan Pronk dat de gevolgen van de klimaatverandering voor ecosystemen, de landbouw, de watervoorziening en de gezondheid onomkeerbaar zijn.
Hoe minder wij doen en hoe langer wij wachten met het probleem bij de wortels aan te pakken, des te ernstiger worden de gevolgen en des te groter de aanslag op het herstellingsvermogen van mensen, planten en dieren.
Dit is ongetwijfeld waar.
De vraagstukken die worden besproken betreffen de middellange en lange termijn.
De ingediende resolutie gaat echter over een zeer reëel kortetermijnprobleem waarmee vele duizenden mensen in Groot-Brittannië en overal in Europa worden geconfronteerd. Deze resolutie wordt gedragen door het hele Parlement, met inbegrip van mijn collega's uit Engeland.
Alleen al in Groot-Brittannië wordt de schade geraamd op ongeveer 4 miljard pond. Slechts de helft daarvan wordt door de verzekering gedekt.
Voor heel Europa zal dit bedrag, net als de waterspiegel, nog aanzienlijk stijgen.
De Commissie moet de grootst mogelijke haast maken en haar energie en financiële middelen inzetten om te zorgen dat de slachtoffers in de ergst getroffen gebieden onmiddellijk worden geholpen. Zij moet daartoe gebruik maken van instrumenten als het EFRO en de afdeling Garantie van het EOGFL.
Wij moeten vooral ook hulp bieden aan onze boeren, kleine- en middelgrote bedrijven, ouderen en huishoudens die al verschillende keren met overstromingen te maken hebben gehad.
Voor sommigen van hen is het nog maar de vraag of zij nog weer een verzekering kunnen afsluiten en of de verzekeringsmaatschappijen dit weer zullen gaan dekken.
Wij moeten ons ook goed realiseren dat de haast waarmee wij overal in groene en landelijke gebieden huizen bouwen, gevaarlijk en dom is.
Er waren vaak goede redenen waarom onze voorouders vanwege de regelmatig terugkerende overstromingen niet in deze gebieden bouwden.
Tegenwoordig zijn er echter regeringen, zoals de huidige Labourregering, die over deze op ervaring gebaseerde locale kennis heen walsen en juist in die gebieden gaan bouwen.
Ik ken de situatie in de rest van Europa niet precies, maar in het zuidoosten van Engeland is dit momenteel een reëel en duidelijk aanwezig gevaar.
Wij moeten ons tegen deze overijlde haast verzetten.
Wij moeten de balans opmaken en serieuze maatregelen nemen om de uitstoot van koolstofdioxide te beperken.
Wij moeten ons op doelmatige en gecoördineerde wijze voorbereiden om onszelf te kunnen beschermen.
Wij moeten alles doen wat in ons vermogen ligt om hen die nu al lijden onder de vreselijke gevolgen van het weer, zowel hier in Europa als in de rest van de wereld, te helpen.
Bovendien vraag ik, naast de resolutie die wij hebben ingediend, dat wij hier in dit Parlement op korte termijn een openbare hoorzitting over klimaatverandering houden. Ik verzoek de Conferentie van voorzitters dit in overweging te nemen.
Ik verzoek u allen onze resolutie te steunen.
Mijnheer de Voorzitter, de recente overstromingen hebben overal in Europa, en met name in heel Groot-Brittannië en Ierland, grote verwoestingen aangericht.
In mijn eigen kiesdistrict zijn de steden Clonmel, Fermoy en Mallow het zwaarst getroffen.
Het was hartverscheurend om de vernielde huizen van zoveel mensen te zien en om de problemen die zoveel dorpen, bedrijven en boeren ondervinden, aan te horen.
Het is zeer te betreuren dat wij als Europese Unie geen begrotingslijn hebben voor hulp aan mensen die met dit soort problemen te maken krijgen. Zowel ik als anderen doen al vele jaren pogingen om een dergelijke begrotingslijn vastgesteld te krijgen.
Ik vind het ook heel intrigerend dat er zoveel schade is aangericht aan die economische terreinen waarvoor de Europese Unie aanzienlijke fondsen verstrekt, met name met betrekking tot de infrastructuur.
Het wordt tijd dat wij hier iets aan doen.
De EU moet, in samenwerking met de regeringen van de lidstaten, het initiatief nemen tot een programma van preventieve maatregelen ter verbetering van de infrastructuur.
Dit kan voorkomen dat er in de toekomst bij extreme weersomstandigheden opnieuw op zo grote schaal verwoestingen worden aangericht Het probleem is dat wij wel weten wanneer deze weersomstandigheden op komst zijn, maar dat niemand iets lijkt te doen om de ergste schade te voorkomen.
Het andere probleem dat ik naar voren wil brengen betreft de extra problemen die de slachtoffers van dit soort tragedies ook nog zullen ondervinden. Ik doel hierbij op het punt dat mijn collega de heer Deva al noemde, namelijk de weigering van veel verzekeringsmaatschappijen om polissen te verlengen.
Ik vraag mij af of wij als Unie deze verzekeringsmaatschappijen volgens de bestaande wetgeving niet kunnen dwingen hun in essentie morele plichten na te komen in plaats van te doen wat zij nu doen, namelijk de interessante krenten uit de pap vissen en risicovolle situaties vermijden.
Indien wij hen echter daartoe niet kunnen dwingen, wordt het een zaak waar de regeringen van de lidstaten moeten bijspringen. Wij moeten dan bekijken of het niet mogelijk is om, onder de paraplu van de EU, de regeringen van de lidstaten te verplichten van staatswege dekking te regelen.
Het is onredelijk om mensen die zulke enorme tragedies moeten meemaken vervolgens een zeer onzekere toekomst tegemoet te laten gaan. Het is immers gezien de klimaatverandering die nu al optreedt volstrekt zeker dat de problemen die zij de afgelopen paar weken hebben ondervonden, zich opnieuw zullen voordoen, is het niet volgend jaar dan toch zeker in de jaren daarna.
Mijnheer de Voorzitter, geachte commissaris, door de overstroming die in de afgelopen weken verschillende gebieden van Noord-Italië heeft geteisterd, naast andere Europese landen - Groot-Brittannië, Spanje, Ierland en Frankrijk - ziet dit Parlement zich wederom geplaatst voor een tweeledig probleem: enerzijds moet er gezorgd worden voor bijzondere spoedhulp ten behoeve van de in benarde omstandigheden verkerende burgerbevolking en voor het zwaar getroffen bedrijfsleven, en anderzijds moet er een langtermijnbeleid uitgestippeld worden om te voorkomen dat natuurrampen van een dergelijke omvang opnieuw toeslaan.
Een paar Italiaanse regio' s hebben het wel heel erg te verduren gehad, en dit is al de tweede keer in minder dan een maand.
Ook ditmaal is de schade hoog opgelopen, er zijn slachtoffers gevallen en met name de materiële schade is enorm.
Vooral in de regio Ligurië zijn hele kwekerijen van bloemen, groente en fruit vernield; ook is er een enorme schade aangericht in badplaatsen, aan infrastructuur en bedrijven in de industriële sector; dit niet alleen door de overstroming maar ook door de woeste branding van de zee.
Gezien de abnormale afmetingen van deze watersnoodramp, is het verzoek dat geformuleerd staat in deze resolutie, die wij tezamen met de andere fracties hebben ingediend, volkomen terecht: ondanks dat nog maar kort geleden - op 26 oktober - aan deze problematiek een debat in dit Huis is gewijd, dat uitmondde in een resolutie.
Wij vragen dat de Commissie onder toepassing van artikel 87, lid 2, van het EU-Verdrag, de rampgebieden onmiddellijk voldoende financiële steun toekent, en dat zij in het algemeen rekening houdt met het feit dat een groot deel van de betreffende gebieden aan de gestelde voorwaarden voldoet om in aanmerking te komen voor de bestaande fondsen: het Regionaal Fonds, het EOGFL/Garantiefonds, het LIFE-programma.
Het wordt onderhand hoog tijd dat de Unie niet volstaat met het uitvoeren van bijzondere hulpacties als zo' n ramp al heeft huisgehouden.
Europa moet er bij de lidstaten op aandringen dat zij hun wetgeving verbeteren op het vlak van milieuzorg, om misbruik in de bouwsector tegen te gaan, om herbebossing te bevorderen alsook een landbouw die niet alleen gericht is op verhoging van de productie maar ook op natuurbehoud en bescherming van de grond.
Het ligt voor de hand dat een actie met een dergelijke draagwijdte niet efficiënt kan verlopen als alleen op nationaal niveau te werk wordt gegaan, in de eerste plaats omdat er ontzettend veel geld bij komt kijken, maar ook omdat dit soort natuurrampen, net zoals klimaatveranderingen, de landsgrenzen overschrijden.
Met deze resolutie dringen wij dan ook niet alleen aan op een spoedinterventie, om te helpen de schade te herstellen, maar ook op een langetermijnbeleid dat van Europa een gebied maakt dat steeds veiliger en leefbaarder voor de burgers is.
Mijnheer de Voorzitter, de afgevaardigden die hier het woord hebben gevoerd, hebben twee verschillende kwesties te berde gebracht: ten eerste het probleem van de klimaatverandering en ten tweede de vraag welke maatregelen de Commissie of de Europese Unie in de huidige omstandigheden kan nemen ten aanzien van de rampzalige overstromingen die zich hebben voorgedaan.
Wat het eerste thema betreft, wil ik onderstrepen dat wij net zoals het Parlement bijzonder belang hechten aan het probleem van de klimaatverandering en de conferentie die momenteel in Den Haag plaatsvindt.
Wij hebben actief aan de voorbereiding van deze conferentie deelgenomen en wij hebben erop aangedrongen dat de Unie in dit verband een leidinggevende rol speelt.
Wij onderschrijven een aantal van de verklaringen die hier zijn afgelegd. Wij zijn het er onder meer over eens dat wij op deze manier bijdragen aan de bescherming van het milieu en de geloofwaardigheid van de milieuprotocollen die in 2002 moeten worden geratificeerd.
Wij zijn ons ervan bewust dat de algemene destabilisatie van het klimaat ten gevolge van de opeenhoping van broeikasgassen in de atmosfeer in de toekomst de belangrijkste uitdaging voor de energiesector in Europa zal vormen.
De energie- en de vervoersector zullen samen 85% van alle broeikasgassen in de Unie produceren.
Daarom moeten deze industrietakken grotere inspanningen leveren om het emissieniveau in te perken.
Aangezien wordt verwacht dat de vervoersector zal blijven groeien - meer dan 38% in de komende tien jaar - moeten vooral op dit terrein drastische maatregelen worden getroffen.
Gelet hierop zal de Commissie binnenkort twee strategiedocumenten voorleggen: een geheel van beleidslijnen en acties waarin een antwoord zal worden geformuleerd op de in Kyoto aangegane verplichtingen en de doelstellingen inzake vervoer en energie.
In het eerste document zal de handhaving van het energieaanbod worden behandeld terwijl de tweede tekst zich zal toespitsen op de herziening van het gemeenschappelijk vervoerbeleid.
Afgezien van de milieuproblemen wil ik echter ook enig commentaar geven op de stappen die wij in de huidige situatie kunnen ondernemen.
U bent zich er wellicht van bewust dat wij met een fundamentele moeilijkheid te kampen hebben: de rechtsgrondslag van onze acties.
U weet dat er vroeger een begrotingslijn voor noodhulp aan slachtoffers van rampenscenario's bestond.
Deze lijn is sinds enige tijd uit de begroting geschrapt met het argument dat op deze kwesties het subsidiariteitsbeginsel van toepassing is en dat zij bijgevolg niet op communautair maar op nationaal niveau thuishoren.
Hierdoor is de bewegingsruimte van de Commissie sterk afgenomen.
De Commissie heeft in dit verband twee initiatieven genomen.
Het eerste is bijzonder duidelijk en heeft te maken met civiele bescherming: op 27 september 2000 hebben wij een voorstel voor een besluit van de Raad ingediend ter versterking van de communautaire instrumenten voor coördinatie op Europees vlak van de verschillende civiele beschermingssystemen.
Deze maatregel zal weliswaar bijdragen aan de oplossing van bepaalde problemen, maar biedt geen uitkomst voor moeilijkheden zoals die welke zich momenteel voordoen.
Daartoe kunnen wij enkel gebruik maken van de reeds bestaande financiële mechanismen.
Mevrouw Ghilardotti heeft de mogelijkheid geopperd elders geld te zoeken.
Dat is evenwel geen grapje.
U weet beter dan wie ook dat de financiële middelen exact bemeten zijn en dat wij doorgaans niet op overschotten hoeven rekenen.
De begroting wordt slechts in uitzonderlijke gevallen niet uitgevoerd en zelfs dan kunnen wij moeilijk over deze middelen beschikken omdat de rechtsgrondslag daartoe ontbreekt.
Daarom stelt de Commissie voor de bestaande fondsen van het EOGFL en de structuurfondsen van het INTERREG-programma te gebruiken. Commissaris Wallström heeft dit voorstel overigens uitvoerig tegenover het Parlement uiteengezet.
Het probleem is dat het in deze gevallen niet gaat om door de Commissie in het kader van een algemeen programma getroffen maatregelen: ofwel wordt het model grondig gewijzigd ofwel moeten wij ervan uitgaan dat de maatregelen op verzoek van de lidstaten ten uitvoer worden gelegd aan de hand van specifieke programma's of acties uit hoofde van de genoemde fondsen.
Wij staan geheel en al open voor dit soort concrete projecten; we hebben dat vroeger al gezegd en ik wens dat hier nu te herhalen. Er zij echter op gewezen dat de bovengenoemde voorstellen daartoe onontbeerlijk zijn.
Tot slot zou ik nog enig commentaar willen geven op de mogelijkheid om artikel 87, lid 2 van het Verdrag als basis voor communautaire hulpverlening te gebruiken. Ik geloof dat deze interpretatie van het artikel alle perken te buiten gaat.
Om nog maar te zwijgen van de begrotingsproblemen die daarmee gepaard zouden gaan. Het artikel gaat niet over communautaire hulpverlening, maar over de verenigbaarheid van nationale steunmaatregelen met de Gemeenschapswetgeving.
Bij schade ten gevolge van natuurrampen voorziet het in de mogelijkheid dat beide concepten compatibel zijn.
Telkens wanneer de Commissie zich naar aanleiding van een natuurramp heeft moeten uitspreken over de toekenning van nationale steun, heeft zij hiervoor het licht op groen gezet.
Wij zijn derhalve ten volle bereid om ook bij deze gelegenheid de nodige maatregelen te treffen mits het bestaande juridische kader en de huidige begrotingsmarge worden gerespecteerd.
Hartelijk dank, commissaris.
Het debat is gesloten.
De stemming vindt vandaag om 17.30 uur plaats.
Wij onderbreken nu de vergadering tot aan de stemmingen om 17.30 uur.
(De vergadering wordt om 17.00 uur onderbroken en om 17.30 uur hervat)
STEMMING
Aan de orde is de stemming over actuele, dringende en bijzonder belangrijke kwesties.
Gezamenlijke resolutie over Midden-Amerika:
Mijnheer de Voorzitter, ten gevolge van de opname van een van de amendementen is er een taalfout in de gezamenlijke resolutie geslopen.
Om dit probleem te verhelpen stel ik voor het laatste gedeelte van paragraaf 6, "en van de verruiming van zijn bevoegdheden", door de volgende zin te vervangen: "en steunt de verruiming van zijn bevoegdheden als instrument voor de versterking van de democratie".
Mijnheer de Voorzitter, ondanks het door de heer Salafranca voorgestelde mondelinge amendement, handhaaft de socialistische fractie haar voorstel om in twee delen over deze paragraaf te stemmen.
Mijnheer Poos, dat was ook mijn bedoeling.
Verslag (A5-0266/2000) van de heer Rocard, namens de Commissie werkgelegenheid en sociale zaken over de aanvullende ziektekostenverzekering (2000/2009(INI))
Mijnheer de Voorzitter, dit verslag is in die zin belangrijk dat het over een beleidsvorm gaat die een aanzienlijk deel van de openbare middelen opeist. Dit geldt zowel voor de verschillende lidstaten als voor de Europese Unie als geheel.
Het gaat om minimaal 10% van de uitgaven van iedere lidstaat.
Dit verslag is verder van belang aangezien het voortbouwt op een aantal voornemens die de lidstaten van de Unie op de Top van Lissabon hebben geuit.
Bovendien wordt in dit verslag - dat straks in stemming wordt gebracht - de Europese Commissie verzocht een Groenboek op te stellen dat specifiek over dit vraagstuk gaat.
Nu moeten we, naar ik zojuist vernomen heb, met 171 leden over deze zeer belangrijke tekst stemmen.
Het is misschien in dit Parlement gebruikelijk dat er met zo' n klein deel van de leden gestemd wordt, maar persoonlijk vind ik het nogal pijnlijk dat we in het Europees Parlement met zo weinig leden over dergelijke belangrijke onderwerpen beslissen en, in het onderhavige geval, de Commissie een zo belangrijke taak toevertrouwen.
Ik vraag me dan ook af of het Parlement de stemming over dit verslag niet beter kan uitstellen.
Mijnheer de Voorzitter, uit respect voor de rapporteur vind ik dat we de stemming moeten uitstellen. De heer Rocard heeft rond twaalven immers expliciet verzocht om uitstel van de stemming.
Ik vind dat we uit respect voor de heer Rocard en voor het werk dat hij heeft verricht de stemming dienen uit te stellen.
Voorzitter, ik heb me zeer intensief met deze kwestie beziggehouden en deelgenomen aan veel gesprekken, zowel in de Commissie werkgelegenheid en sociale zaken als in de Economische en Monetaire Commissie.
In dit Parlement zijn wij unaniem van mening dat wij voor een verder politiek debat en concrete maatregelen heel snel het uitgangspunt van de Commissie willen hebben uitgewerkt en wel op basis van het verslag-Rocard.
De stemming uitstellen wil zeggen de opdracht aan de Commissie uitstellen.
Gezien onze gezamenlijke wens vind ik dat geen goed idee, en daarom verzoek ik de stemming nu te laten plaatsvinden.
Mijnheer de Voorzitter, aangezien u al door uw mogelijkheden voor moties van orde heen bent, kan wat ik nu zeg waarschijnlijk niet als zodanig worden beschouwd.
Als u mij toestaat wil ik echter toch graag iets zeggen. Wat het standpunt van dit Parlement in deze kwestie ook is, ik stoor mij aan het feit dat verschillende collega's, uit verschillende fracties en met verschillende - misschien heel goede - redenen, ons vandaag voortdurend het recht ontnemen om hier op donderdag, laat staan op vrijdag, in Straatsburg te stemmen.
In zijn algemeenheid gesproken is dit een heel slechte zaak.
Ik wil alle collega's in alle commissies en fracties die de waardigheid en de inhoud van het werk van dit Parlement in toenemende mate proberen te ondermijnen, tot voorzichtigheid manen.
(Applaus)
Dank u wel mijnheer Cox.
Ik respecteer uw opmerkingen en verzeker u dat zij in de notulen zullen worden opgenomen.
(Het Parlement verwerpt het verzoek om uitstel)
Voorzitter, bij amendement 1 wil ik in elk geval namens rapporteur Rocard graag een mondeling amendement indienen.
Ik zou willen voorstellen, en dit is overlegd met andere politieke fracties, om aan het einde van dit amendement toe te voegen "en met de steun van Eurostat".
Ik heb begrepen dat dit op de instemming van de andere fracties kan rekenen.
Dus toevoegen "en met de steun van Eurostat
(Het Parlement neemt de resolutie aan)
STEMVERKLARINGEN
Mijnheer de Voorzitter, gisterennacht heb ik een droom gehad die mij ditmaal is bijgebleven, en dat is een bof, want normaliter vergeet ik mijn dromen meteen.
Ik droomde dat er een groot aantal gepensioneerden en ouden van dagen waren die tegen mij zeiden: "Kijk, mijnheer Fatuzzo, wij hebben niet kunnen stemmen voor uw Partij van gepensioneerden omdat we in het hiernamaals zitten, zoals u ziet.
Het is hier best goed toeven, hoor, maar wij wilden u er toch wel graag van op de hoogte brengen dat u morgenochtend over een verslag zult stemmen - het verslag-Rocard - met een amendement dat u, mijnheer Fatuzzo, hebt ingediend. In dat amendement staat: "de Commissie wordt gevraagd een oogje in het zeil te houden om ervoor te zorgen dat ook ouderen in aanmerking komen voor medische bijstand" .
Als dit amendement eerder was aangenomen, dan waren wij er nog geweest om op u te stemmen" .
Het is me dus een groot genoegen voor het verslag te kunnen stemmen.
Voorzitter, uit het verslag-Rocard blijkt heel duidelijk hoe belangrijk het is dat de leden ook op donderdag in het Parlement aanwezig zijn, omdat hier telkens weer - net als op vrijdag - over belangrijke zaken wordt gestemd.
Daarom wil ik iedereen bedanken die hier vandaag in het Parlement is.
Gezondheid is een goed en geen handelswaar waarop mededingingsregels van toepassing kunnen zijn.
De Commissie liberaliseert er lustig op los en effent nu ook het terrein voor nieuwe regelingen op het gebied van de gezondheid en de gezondheidszorg. Daarmee wil zij particuliere verzekeringsmaatschappijen de mogelijkheid bieden hun activiteiten uit te breiden en de moeilijkheden te overwinnen waarmee deze maatschappijen op nationaal en communautair vlak kampen.
Zij ondermijnt immers stelselmatig de openbare verzekeringssystemen en met name de gezondheidszorg. Het is een regelrecht schandaal dat zij particuliere verzekeringsvormen ziet als een "noodzakelijke" aanvulling op, of als een surrogaat van openbare socialezekerheidsstelsels.
Het economisch en sociaal beleid van de EU - dat heeft geleid tot een verminderde koopkracht en dus tot een verminderd vermogen van werknemers om bijdragen te betalen - de opkomst van nieuwe ziekten en de ongebreidelde activiteiten van de farmaceutische industrie hebben geleid tot een aanzienlijke stijging van de gezondheidsuitgaven.
Ten gevolge van de door de EMU opgelegde begrotingsdiscipline en uitgavenbeperking kunnen ziektekosten niet meer geheel worden gedekt, en daarom wil men nu met allerlei maatregelen deze kosten afwentelen op de werknemers.
Men mag de verschillen tussen de verzekeringsstelsels van de lidstaten en eventuele hinderpalen voor het vrije verkeer van personen en het recht op vrij verblijf in een andere lidstaat niet aangrijpen om een groot deel, en later misschien zelfs het geheel van de gezondheidszorg te privatiseren.
Het uiteindelijke doel van deze voorstellen is sectoren te liberaliseren die van cruciaal belang zijn voor het monopolistisch kapitaal. Via onder meer intensieve concentratie geeft men het monopolistisch kapitaal een grote vinger in de pap van het verzekeringswezen en meer in het algemeen van de geldmarkten en de beleggingsfondsen.
Ons inziens moet men streven naar versterking van de openbare gezondheidszorg en de openbare socialezekerheidsstelsels. Men moet het begrip "universele dienstverlening" echte inhoud geven, hetgeen betekent dat men elke burger goede gezondheidszorg en kwalitatief hoogstaande preventie moet aanbieden.
De Deense sociaal-democraten in het Europees Parlement stemmen voor het verslag-Rocard over de aanvullende ziektekostenverzekering.
Het verslag vertrekt van de vaststelling dat een steeds groter deel van de ziekteverzekering in Europa door aanvullende verzekeringen wordt gedekt.
Het is een ernstig probleem indien dit betekent dat de mensen op grond van hun economisch vermogen of van hun gezondheidstoestand verschillend behandeld worden.
Tijdens het debat in de Commissie werkgelegenheid en sociale zaken werd het probleem op de spits gedreven toen onze Britse conservatieve collega' s opperden dat de premieberekening van een verzekering gebaseerd is op het risico voor de verzekeringsmaatschappij.
Zo zou een vrouw die door erfelijkheid meer kans heeft op borstkanker een hogere premie moeten betalen dan andere vrouwen.
Dit is strijdig met de fundamentele principes van solidariteit, waarop het Europese sociale model gebaseerd is. Het is daarom noodzakelijk dat we een gemeenschappelijk initiatief nemen en veiligstellen dat niemand van dergelijke aanvullende verzekeringen wordt uitgesloten.
Michel Rocard onderstreept in zijn verslag dat ziekteverzekering in eerste instantie een nationale aangelegenheid is, waarvoor het subsidiariteitsbeginsel geldt.
Wanneer het Europees Parlement de Commissie verzoekt een analyse te maken van het beleid in de lidstaten, is het omdat wij willen dat alle burgers in de lidstaten kunnen genieten van een gezondheidszorg van hoogstaande kwaliteit.
Hoe beter de gezondheidszorg in de lidstaten is, des te kleiner is de behoefte aan aanvullende verzekeringen.
Dit gebied komt prima in aanmerking voor samenwerking volgens de open coördinatiemethode. De Europese Raad heeft deze methode ook voor de bestrijding van sociale uitsluiting aanbevolen.
Wij verzetten ons fel tegen deze bijzonder hypocriete resolutie, die een gevaar vormt voor de openbare socialezekerheidsstelsels in de Unie.
Zo dient iedere burger een hoge mate van sociale bescherming te genieten, ongeacht de middelen waarover hij beschikt en de individuele risico' s waaraan hij wordt blootgesteld. Voorts staat in de overwegingen aangegeven welke risico' s een overstap van openbare stelsels naar particuliere stelsels en andersom met zich meebrengt.
Er wordt dus niet gestreefd naar een uitbreiding van de goed presterende communautaire openbare diensten. Onder het mom van kostenbesparing en naleving van het subsidiariteitbeginsel wil men de openbare dienst beperken tot een "basisdienstverlening" of "minimumnormen" , die als "vangnet" dienen te fungeren.
Er zou dan echter nog wel moeten worden vastgesteld welke zorgen dit "vangnet" dekt. Verder wordt de deur wijd opengezet voor de particuliere verzekeraars.
De enige beperkingen die hun worden opgelegd is dat ze hun patiënten (in het begin) niet mogen selecteren. Voorts mag er bij het vaststellen van verzekeringspremies een onderscheid per ziekteverschijnsel worden gemaakt.
Deze resolutie heeft in feite slechts één doel, namelijk het organiseren van de markt voor verzekeraars. In Europa zou echter vooruitgang moeten worden geboekt in de ontwikkeling van collectieve en kwalitatief goede verzekeringsstelsels die voor iedereen toegankelijk zijn.
We hebben hier weer te maken met een initiatiefverslag van de Commissie werkgelegenheid en sociale zaken dat, hoewel het probleem van de aanvullende ziektekostenverzekering een zeer actueel thema is, in de commissie en ook in de plenaire vergadering van het Europees Parlement niet onomstreden is, want er hebben toch twaalf leden in de commissie tegen gestemd.
Het is zeker een mooi en goed verzoek aan de Commissie om een Groenboek in te dienen en daarin manieren te noemen om de huidige stelsels voor ziektekostenverzekeringen doelmatig aan te vullen en in stand te houden door middel van aanvullende zorgstelsels, uitgaande van medische zorg met hoogstaande voorzieningen. Het is ook belangrijk dat wij de ontwikkeling van een interne markt voor aanvullende ziektekostenverzekeringen toejuichen.
In het bijzonder echter wil ik onderstrepen dat het verslag terecht concludeert dat alle andere aspecten van de gezondheidsbescherming geen aangelegenheid zijn van de Europese Unie, maar van de lidstaten en dat met openbare middelen gefinancierde gezondheidszorgstelsels de uitsluitende bevoegdheid van de lidstaten blijven.
Aangezien dit het geval is, lijkt het mij erg voorbarig om een lange, zeer gedetailleerde verzoeklijst voor een voorstel voor een richtlijn van de Commissie in dit besluit op te nemen.
Ik vind het een beetje vreemd dat men de Commissie nu al wil vastpinnen op een voorstel voor een richtlijn, maar de Commissie tegelijkertijd verzoekt om een Groenboek over de stand van zaken met betrekking tot de vrijwillige en aanvullende ziektekostenverzekeringen.
Spannen we hier niet het paard achter de wagen?
Met deze opmerkingen en voorbehouden heb ik toch voor het verslag gestemd.
Ziektekostenverzekering en pensioen behoren een deel te zijn van het loon dat mensen met hun arbeid verdienen.
Aanvullende regelingen zijn alleen nodig als de echte voorziening tekortschiet.
Ze zijn een bron van winst voor banken en verzekeringsmaatschappijen, die het geld naar zich toe harken dat de mensen uitsparen door verlaging van premies en belastingen.
In plaats van de ziektekostenverzekering te zien als een deel van de beloning voor arbeid of van een uitkering die arbeidsloon vervangt, maakt men die voorziening steeds meer afhankelijk van sparen en beleggen.
Collectiviteit en solidariteit zouden moeten verdwijnen opdat alles individueel kan worden opgelost.
Ieder wordt genoodzaakt om alleen nog solidair te zijn met zichzelf en zich bezig te gaan houden met allerlei overbodige geldzaken.
Wie niet veel geld ontvangt en uitgeeft telt niet meer mee.
Zo ontstaat onder meer een tweedeling in de gezondheidszorg.
Wie gewoon verzekerd is komt op de wachtlijst en in de tweederangszorg terecht, terwijl wie extra betaalt daarmee het recht koopt op voorrang en luxe.
Het verrast mij dat rapporteur Rocard, die ik uit een ver verleden nog ken als leider van een links-socialistische partij, nu verheugd is over de ontwikkeling van een interne markt voor particuliere gezondheidszorg.
De rest van wat hij voorstelt is het verbinden van de wonden die door deze keuze worden veroorzaakt.
Ik schaar mij van harte achter dit verslag van mijn socialistische collega Michel Rocard over de toekomstige financiering van de stelsels voor ziektekostenverzekering.
In een tijd waarin sprake is van een dramatische vergrijzing van de bevolking is het van cruciaal belang dat wij bekijken hoe wij de stelsels voor gezondheidszorg in heel Europa kunnen verbeteren.
Wij mogen het belang van een basisvoorziening door de staat en van onderlinge afspraken tussen landen niet onderschatten.
Toen ik kortgeleden zelf ziek was in België, heb ik uit de eerste hand de voordelen van een wederzijdse erkenning van de stelsels voor gezondheidszorg mogen ervaren.
Sprekend vanuit mijn eigen ervaring, wil ik er van harte voor pleiten dat wij deze voordelen in stand houden.
Wij vragen de Commissie naar de verschillende nationale ziektekostenverzekeringsstelsels te kijken en te zorgen dat er goede afspraken komen voor mensen die tijdelijk in een ander EU-land werken.
Deze nationale voorzieningen zijn vaak letterlijk van levensbelang.
Indien wij echter een doelmatig systeem willen hebben dat de toenemende druk op de nationale diensten kan verwerken en dat leidt tot een gezonder Europa voor zijn burgers, moeten wij echter ook het belang van aanvullende ziektekostenverzekering erkennen.
Wij moeten burgers die zich particulier willen verzekeren, niet discrimineren.
De gezondheid van onze burgers is een uiterst kostbaar goed.
Overal in de EU moeten de burgers kunnen rekenen op doelmatige gezondheidszorg, onafhankelijk van het land waarin zij zich bevinden.
Ik verzoek de Commissie het verslag van Michel Rocard ter harte te nemen.
Hiermee zijn de stemverklaringen beëindigd.
Eigen vermogen van kredietinstellingen (voortzetting)
Voorzitter, geachte collega' s, ik ben bijzonder verheugd dat ik vandaag kan spreken in aanwezigheid van een groep bezoekers uit mijn kiesdistrict, die ik dan ook hartelijk welkom heet.
Wij zetten het debat voort over het verslag van collega Villiers die ik wil feliciteren met haar verslag, omdat het haar is gelukt de verschillende meningen binnen de commissie te verenigen.
Voor mij betekent dit verslag daarom echt een stap naar voren.
Van belang is vooral dat er in de commissie een breed draagvlak was voor dit belangrijke wetgevingsproject, waarin ook voldoende rekening wordt gehouden met de behoeften van kleine structuren, zoals bankfederaties, coöperatieve banken en het midden- en kleinbedrijf. Er is bovenal veel aan gelegen dat de zogenaamde interne rating, dus de interne beoordeling van kredietrisico' s, dezelfde positie krijgt als de externe rating, wat immers gepland was door het Bazelse Comité.
Ik geloof dat dit een aanzienlijke vooruitgang is.
Voor het publieke debat draait het er naar mijn mening ook om duidelijk te maken dat niet het Bazelse Comité, dat immers geen gekozen orgaan is, over de definitieve richtlijnen beslist, maar het Europees Parlement en de Raad in de medebeslissingsprocedure.
Bij het publieke debat in het land stel ik namelijk telkens weer vast dat men het altijd heeft over het Bazelse Comité.
In werkelijkheid echter neemt het Europees Parlement samen met de Raad een beslissing over de definitieve wettelijke regeling, en het bewustzijn daarvoor moeten we verhogen.
Voor mij rijst nu echter de vraag volgens welke procedure.
Het bankwezen verzoekt ons dringend hierover in een versnelde procedure te beslissen.
Ook ik ben van mening dat het Parlement hiertoe moet bijdragen en indien mogelijk al in de eerste lezing een definitieve beslissing neemt.
We moeten er echter wel voor zorgen dat de rechten van het Europees Parlement op geen enkele manier worden gebreideld, maar dat op de een of andere manier zoveel mogelijk gegarandeerd is dat het Parlement en de Raad het al in de eerste lezing over de wettekst - die dan wordt vastgelegd - eens kunnen worden.
(Applaus)
Voorzitter, beste collega' s, om te beginnen wil ik iets opmerken over mijn fractie: in de Economische en Monetaire Commissie was immers bij de eigenlijke stemming geen overduidelijke meerderheid.
Het grootste deel van mijn fractie heeft tenminste tegen gestemd en wij hebben er ook voor gezorgd dat het verslag niet tijdens de laatste plenaire vergadering werd aangenomen, maar naar vandaag is verschoven.
Ik wil echter uitdrukkelijk zeggen dat dit niets te maken heeft met de eigenlijke inhoud van het verslag, maar met hetgeen collega von Wogau zojuist ter sprake heeft gebracht. Als wij ons zouden binden aan de verdere procedure, waren we bang dat het Parlement afstand zou doen van zijn rechten.
Daaraan kunnen wij natuurlijk niet meewerken.
In de commissie zelf was overeenstemming over het eigenlijke onderwerp.
Ook de rapporteur heeft er echt voor gezorgd, heeft er moeite voor gedaan om overeenstemming te bereiken.
Wij willen overeenstemming over deze kwestie.
Wij zouden er ook goed aan doen om in het Parlement over deze kwestie een zo breed mogelijke consensus te bereiken.
De op handen zijnde herziening van de solvabiliteitsvereisten voor kredietinstellingen en beleggingsondernemingen heeft verstrekkende gevolgen voor de bankensector en daarbuiten.
Deze vereisten hebben grote invloed op het verlenen van leningen door de instellingen.
Als we zien hoezeer de Europese economie, die voornamelijk steunt op middelgrote ondernemingen, is aangewezen op financiering middels kredieten, wordt snel duidelijk dat het bij dit project gaat om een plan van grote omvang voor het economisch beleid.
Dat bleek vooral uit het zeer intensief gevoerde debat over externe rating.
Het uitgangspunt van het Bazelse Comité om de indeling van de risicoclassificatie voortaan hoofdzakelijk af te stemmen op de rating-resultaten van externe instellingen leidt internationaal tot concurrentieproblemen.
Vooral voor middelgrote ondernemingen zou dit concurrentienadelen met zich meebrengen.
Om dergelijke misstanden te vermijden is het van groot belang dat de instellingen gebruik kunnen maken van een eenvoudig alternatief uitgangspunt voor het vaststellen van de kapitaalvereisten, dat is gebaseerd op het gebruik van interne ratings.
Het is een succes te noemen dat de positie van Europa, zoals van meet af aan door de Commissie in haar overlegdocument is voorgesteld, zich in Bazel heeft doorgezet en dat nu met name wordt gediscussieerd over rekening houden met bankinterne ratingprocedures.
Gezien de huidige stand van zaken lijkt de principiële erkenning van interne ratings zowel in Bazel als bij ons een feit te zijn. Daarom is het vooral van belang om dergelijke procedures zodanig te organiseren dat in principe alle kredietinstellingen binnen de Europese Unie de mogelijkheid krijgen om interne ratings op alle terreinen toe te passen.
Alleen zo kunnen dezelfde concurrentievoorwaarden worden geschapen.
De instellingen moeten dan echter wel genoeg tijd krijgen om zich op de nieuwe voorschriften voor te bereiden.
Volgens de laatste berichtgevingen schijnt het zo te zijn dat de nieuwe regeling, die oorspronkelijk op 1 januari 2003 van kracht zou worden, nu naar 2004 is verschoven.
De instellingen zouden dan meer tijd hebben om deze voorschriften te realiseren.
We moeten ervoor zorgen - daarin geef ik collega von Wogau gelijk - dat wij hieraan zo parallel mogelijk werken.
Vooral met betrekking tot het tijdsplan mogen er geen al te grote verschillen ontstaan tussen Bazel en ons, want dat zou voor de betrokken instellingen alleen gepaard gaan met inadequate lasten, met extra kosten of met concurrentienadelen.
Een ding moet echter duidelijk zijn: van onze rechten als Parlement in de medebeslissingsprocedure kunnen en zullen we niet afzien.
Dat wil zeggen, als het ons lukt om samen met de Raad en met de matigende invloed van de Commissie in de eerste lezing overeenstemming te bereiken, dan zullen we dat graag doen, maar we zullen er niet van tevoren al van afzien.
Het is aan de Raad.
De Raad is tot nu toe steeds degene geweest die gezorgd heeft voor vertragingen in wetgevingsprocedures.
Hij moet eens wat actiever worden en ervoor zorgen dat wij dit hier vlot kunnen behandelen.
Aan het Parlement heeft zoiets nog nooit gelegen en dat zal ook nu niet het geval zijn.
Dus, geachte dames en heren van de Raad, haast u zich een beetje in deze aangelegenheid!
Mijnheer de Voorzitter, er zijn heel goede argumenten om bij de tenuitvoerlegging van de resultaten van de herziening van het Bazelse Comité inzake de toereikendheid van bankkapitaal snel te handelen.
In tegenstelling tot onszelf, zullen de Amerikanen hun regelgeving direct en zonder basiswetgeving kunnen invoeren. Zij zullen dan ook goedkoper leningen kunnen aanbieden dan de Europese banken.
Bovendien heeft het Parlement, met dit zeer gewaardeerde verslag-Villiers over kapitaaltoereikendheid, ruim de tijd gehad om zich over dit vraagstuk te informeren.
In feite houden wij hier een eerste lezing voordat de voorstellen ook maar zijn ingediend.
Sommigen in dit Parlement vinden dit een rampzalige ondermijning van de bevoegdheden van het Parlement.
Wij zijn het daar niet mee eens.
Het delegeren van bevoegdheden met betrekking tot technische zaken is essentieel als wij willen dat onze regelgeving gelijke tred houdt met de vernieuwingen op de financiële markten. Uiteraard moeten wij de uitvoering van deze gedelegeerde bevoegdheden wel steeds goed blijven controleren.
Wij zijn hier om onze bevoegdheden te gebruiken in het belang van Europese bedrijven en van onze kiezers. Als wij dat niet goed doen, zullen zij ons dat niet vergeven.
Als wij star blijven volhouden dat het Parlement bij iedere beoordeling van een technisch onderwerp moet worden betrokken, zal dat betekenen dat onze regelgeving op het moment van invoering al achterhaald is.
De invoering van een EU-wet kost twee tot drie jaar, terwijl de introductie van nieuwe financiële diensten met gevolgen voor bankkapitaal, zoals kredietderivaten, slechts enkele weken in beslag neemt.
Ik doe een beroep op alle collega's en vooral op de socialistische fractie om hun standpunten over deze kwestie te herzien en na te gaan welke garanties zij in de basiswetgeving opgenomen willen zien, zodat wij bevoegdheden kunnen delegeren.
Mijnheer de Voorzitter, waarde collega' s, algemeen genomen kan de inhoud van het verslag van mevrouw Villiers moeilijk in twijfel worden getrokken.
Wij zijn daarentegen wel verbaasd over het bestaan van deze tekst en over het nieuwe initiatief van de Commissie.
In de tekst wordt beoogd de Europese regelgeving betreffende de eigen middelen van de banken aan de huidige situatie aan te passen.
De eigen middelen dienen te worden afgestemd op de aard en hoogte van de risico' s die deze banken aangaan.
In het verslag wordt gewag gemaakt van een groeiende consensus over het feit dat de huidige regelgeving ontoereikend is met het oog op de ontwikkelingen die zich de afgelopen 10 jaar in de financiële sector hebben voorgedaan.
In het verslag wordt gesproken over een "groeiende consensus" . Hieruit kan ik afleiden dat er in feite dus geen consensus over dit vraagstuk bestaat.
Wij moeten ons dan ook afvragen of de gebezigde methode en het gekozen moment wel relevant zijn. Ik krijg namelijk het gevoel dat het Parlement zich, in navolging van de Commissie, verplicht voelt om zijn werkzaamheden te laten samenvallen met die van het Bazelse Comité, dat overigens over geen enkele legitimiteit beschikt om zijn standpunten aan de lidstaten op te leggen.
Waarde collega' s, ik wil u in herinnering brengen dat slechts acht lidstaten in dit Comité vertegenwoordigd zijn. Bovendien zetelen in dit Comité vertegenwoordigers van de grootste concurrenten van de Europese landen.
Laten we er dan maar voor het gemak van uitgaan dat de tegenstander de scheidsrechter niet heeft omgekocht, dat de teksten van de Commissie en de rapporteur een antwoord kunnen bieden op dit daadwerkelijke en steeds omvangrijkere probleem, en dat dit samenvallen van onze werkzaamheden met die van het Bazelse Comité de mogelijkheid bij uitstek biedt om orde op zaken te stellen.
Vindt u het dan niet tegenstrijdig dat wij onze achterstand op het vrije Amerika willen inhalen door de Europese banken meer regels op te leggen en dat we de aanbeveling aan de grote banken willen omzetten in dwingende bepalingen voor de kredietinstellingen van de Europese Unie?
De rapporteur vindt het waarschijnlijk bespottelijk om eenvoudige regelgeving te eisen voor een reeds complexe situatie die alleen maar ingewikkelder wordt. De Commissie sprak al over een noodzaak en mevrouw Villiers vond het kennelijk nodig om er een schepje bovenop te doen door dit vraagstuk ook nog eens van een spoedeisend karakter te voorzien.
Ze heeft immers een hartstochtelijk pleidooi gehouden voor een versnelde procedure om deze maatregelen aan te nemen. Wij moeten dan ook constateren dat de rapporteur zelf erkent dat we met deze nieuwe regelgeving geen enkele grip zullen krijgen op de concurrentiebeperkende praktijken die helaas veelvuldig in de Verenigde Staten voorkomen.
Onder dergelijke omstandigheden zal een initiatief van deze aard eerder een averechts effect hebben. Wij leggen onze banksectoren immers extra regels op zonder dat de banken enige compensatie in het vooruitzicht wordt gesteld.
Ondanks de vermaningen van ons Parlement kan de Commissie op geen enkele manier garanderen dat de Amerikaanse overheid de banken van de Europese Unie niet langer discrimineert.
Waarde collega' s, het verslag is desalniettemin op een aantal punten verdienstelijk. Het biedt een aantal daadwerkelijke vorderingen in vergelijking tot de eerste tekst van Bazel en de tekst van de Commissie.
Mevrouw Villiers besteedt bijzondere aandacht aan de zorgen van het MKB, dat in belangrijke mate van bankkredieten afhankelijk is. De rapporteur verzoekt de Commissie op scherpzinnige wijze om de interne ratings centraal te stellen bij het opstellen van de nieuwe regels, zodat de kosten van bedrijfskrediet niet zullen toenemen.
Dit Parlement heeft zich wijselijk in meerderheid achter een beginsel geschaard, waarvan wij nooit willen afwijken. De Fractie Unie voor een Europa van Nationale Staten zal daarom met genoegen haar stem voor uw verslag uitbrengen.
Wij staan achter uw werk, maar willen ons wel sceptisch uitlaten over een procedure die in onze ogen een nieuwe fase inluidt van een proces...
(Spreker wordt door de Voorzitter onderbroken)
Mijnheer de Voorzitter, mijnheer de commissaris, beste collega' s, het is mooi dat een zo groot deel van de argumentatie in dit belangrijke verslag is opgevolgd.
Ik kan mevrouw Villiers hiermee alleen maar feliciteren, omdat zij erin is geslaagd, zoals de heer von Wogau al heeft gezegd, rekening te houden met de verschillende bankvormen en klantenstructuren in Europa en een goed verslag op te stellen.
Wij zeggen "ja" tegen meer oriëntatie van kapitaal van kredietrisico' s op het economische risicogehalte en "ja" tegen een verdere ontwikkeling van de solvabiliteitsvereisten.
Wij zeggen "ja" tegen meer rekening houden met technieken voor risicobeperking en "ja" tegen uitbreiding van de hoofdgedachte van het Bazelse Comité.
Het Bazelse Comité richt zich hoofdzakelijk op grote banken en externe rating in het kader van kleinschalige banken en oriëntatie op klanten. Het was nodig om dit uitgangspunt uit te breiden tot interne ratings.
In dit verband is het zeker ook positief dat interne zekerheden binnen een bank als risicobeperking worden gezien.
Dit is ook belangrijk vanwege het feit dat een beperking tot de externe rating de leningen voor het midden- en kleinbedrijf veel duurder zou hebben gemaakt.
In het midden- en kleinbedrijf worden echter de meeste nieuwe arbeidsplaatsen geschapen en bestaande behouden.
De verdienste van dit verslag is dat het het verband duidelijk maakt tussen de kosten van leningen, het scheppen van werkgelegenheid, de ondersteuning van het midden- en kleinbedrijf en de erkenning van interne ratings naast de externe.
Wij zullen dan ook van harte voor het verslag stemmen.
Mijnheer de Voorzitter, mijnheer de commissaris, beste collega' s, ook ik wil om te beginnen collega Theresa Villiers feliciteren.
Zij is er op uitstekende wijze in geslaagd om alle geledingen van het Parlement in haar verslag te verenigen.
Ik wil kort ingaan op de problematiek dat wij in Bazel een kader scheppen voor systemen die niet zonder meer compatibel zijn. We hebben verschillende systemen in de Verenigde Staten en Europa, en we moeten ervoor zorgen dat een bepaald terrein niet wordt ondergesneeuwd.
In Bazel kijkt men in eerste instantie naar de grote banken.
Wij in Europa moeten echter naar de kleine banken kijken.
Daar vinden we de klanten met weinig liquiditeit.
We weten dat de grote banken hierin niet meer zijn geïnteresseerd.
Wij moeten er natuurlijk voor oppassen dat er voor de banken door hogere kapitaalvereisten nog een tweede nadeel ontstaat.
Hiervan zou dan, zoals we telkens weer zeggen, de middenstand de dupe zijn, hoewel we telkens weer eisen dat de middenstand wordt bevorderd.
Over interne en externe rating is zojuist gesproken.
Ik wil hieraan nog de portefeuillespreiding toevoegen.
We moeten erop letten dat de hoogte van het risico en niet alleen abstract de lening wordt beoordeeld, dat er dus bij kleine leningen voor middenstand en ambachtslieden een zekere speelruimte blijft bestaan binnen de beslissingsbevoegdheid.
Ik vind het belangrijk om duidelijk te maken dat de procedure in Bazel ondemocratisch is. Het Europees Parlement is de enige democratisch gelegitimeerde organisatie die hiertegenover in Europa zijn standpunt bepaalt.
Bij deze procedure moeten we er niet over nadenken of we rechten afstaan, maar hoe gedetailleerd wij nu een kader vaststellen en bepaalde aanpassingsmechanismen doorgeven aan andere instellingen zoals de Commissie, maar ook Bazel.
Ik verzoek ook de Europese Centrale Bank en de Commissie om er in Bazel heel goed op te letten dat daar rekening wordt gehouden met de Europese structuren.
Wij moeten vandaag de dag als Europees Parlement ook duidelijk maken dat wij, als onze gevestigde structuren gevaar lopen, dit niet zullen aanvaarden. Dan zullen ook de grote banken met een rechtskader in Europa problemen krijgen.
Wat wij nodig hebben is genoeg flexibiliteit op dit terrein.
Mijnheer de Voorzitter, in de eerste plaats wens ik de voldoening van de Commissie uit te spreken over het feit dat het verslag van mevrouw Villiers zich niet beperkt tot de beoordeling van de richtlijn inzake eigen vermogen, maar tevens rekening houdt met de huidige herziening van de wijzigingen van de verordeningen betreffende kapitaaltoereikendheid.
Het verheugt ons eveneens dat het onderhavige verslag een enorme bijdrage aan het proces in zijn geheel levert.
De bestaande overlegdocumenten worden gunstig onthaald, zowel het document van de Europese Commissie als de tekst van het Bazelse Comité voor bankentoezicht, waarop ik nader zou willen ingaan.
Ik begrijp dat de bevoegdheden van het Bazelse Comité voor bankentoezicht niet met die van het Europees Parlement kunnen worden vergeleken. Het beschikt immers niet over wetgevende bevoegdheid.
Er doen zich evenwel enkele belangrijke omstandigheden voor die wij niet uit het oog mogen verliezen. Zo behoort het Bazelse Comité tot de Groep van Tien, en hoewel het geen wetgevend karakter heeft, wordt de door het Comité uitgevaardigde regelgeving toegepast in 130 landen en gebruikt door talloze internationale organisaties, waaronder de Wereldbank, het Monetair Fonds en uiteraard ook derde landen.
Daarom mogen wij ons in geen geval afzijdig houden van wat er in Bazel gebeurt, ofschoon wij een eigen wetgevende procedure hebben.
Wij moeten eigen spelregels vaststellen die ons toelaten als Unie invloed op de besluitvorming in Bazel uit te oefenen.
Dit gezegd zijnde wil ik onderstrepen dat ook de economische actoren mijns inziens tevreden zijn met het uitgangspunt van de regelgevingen inzake kapitaal die de risicoverwante thema's versterken.
De Commissie vindt het een goede zaak dat de eerder genoemde benadering van de raadgevende functie van de Commissie in het verslag ruime steun geniet.
Het verslag valt grotendeels samen met de ideeën van de Commissie en de door ons nagestreefde doelstellingen.
De Commissie zal er nauwlettend op blijven toezien dat ook de potentieel meest kwetsbare sectoren in aanmerking worden genomen.
Het verslag heeft terecht oog voor de mogelijke nadelige gevolgen, bijvoorbeeld voor de sector van het midden- en kleinbedrijf, en met name voor onze banksector en onze beleggingsmaatschappijen. Hun concurrentiepositie binnen de Europese Unie en ten aanzien van de overige landen van de wereld mag niet worden verzwakt.
Zoals wij allen weten, heeft de heer Lamfalussy aan dit thema een zeer duidelijk en bijzonder nuttig verslag gewijd dat ons, naar ik meen, kan helpen om een efficiëntere en doeltreffendere wetgeving op te stellen die om zo te zeggen beter is aangepast aan de snel veranderende marktomstandigheden.
Wij moeten het hoofd bieden aan een realiteit die ons ertoe verplicht te garanderen dat de nieuwe richtlijnen niet reeds achterhaald zijn op het moment dat zij worden aangenomen en de regels van de bestaande richtlijnen van kracht blijven ondanks de razendsnelle ontwikkeling van de financiële markten.
Het gebrek aan aanpassingsvermogen en flexibiliteit brengt de concurrentiepositie van onze financiële sector in het gedrang.
Ik wil hier ten eerste mee zeggen dat onze wetgeving bijdetijds en voldoende flexibel moet zijn om op de snel veranderende markt in te spelen.
Ten tweede moeten wij vermijden dat de maatregelen buitensporige kosten meebrengen voor de financiële instellingen en dus indirect ook voor hun cliënten.
Wij moeten de genoemde doelstellingen steunen aan de hand van goed doordachte regels die geen nadelige gevolgen hebben en de positie van onze markten en onze instellingen niet in gevaar brengen.
Er is nog een ander belangrijk punt dat ik hier wil onderstrepen. Wij zijn ons er ten volle van bewust dat wij het in het Verdrag neergelegde institutionele evenwicht moeten respecteren.
Het is een beetje voorbarig om nu reeds een formeel standpunt van de Commissie terzake te formuleren, maar wij kunnen misschien wel al een aantal ingrediënten van de toekomstige benadering definiëren.
Het is zeer waarschijnlijk dat de aanpak van de Commissie zich op drie verschillende niveaus zal situeren.
Een eerste niveau zou de basisbeginselen omvatten, de zogeheten codes principals, die in bepaalde regels, bijvoorbeeld richtlijnen, zouden worden ondergebracht.
Op een tweede eerder technisch niveau zou vooral rekening worden gehouden met de aspecten die aan sterke veranderingen onderhevig zijn.
De bedoeling hiervan is de regelgeving af te stemmen op de beste praktijken. De desbetreffende regels zouden in bijlagen bij de genoemde richtlijnen kunnen worden opgenomen.
Bovendien zouden wij een gepast systeem moeten uitdokteren om hierin snel wijzigingen te kunnen aanbrengen.
Tot zover het tweede beslissingsniveau. Het derde niveau zou betrekking hebben op de ontwikkeling van mechanismen ter bevordering van de coördinatie en harmonisatie van de controlemaatregelen en ter versterking van de rol die hierbij voor de lidstaten en de Commissie is weggelegd.
Ons inziens vormt de wijze waarop het huidige institutionele evenwicht wordt bewaard de hoeksteen van het proces.
Het Parlement moet de garantie hebben dat de beginselen die aan de besluitvorming ten grondslag liggen in de toekomst worden geëerbiedigd middels een akkoord over dit op handen zijnde regelgevingsmodel. Het moet tevens de zekerheid hebben dat deze beginselen, dat wil zeggen hetgeen door het Parlement wordt beslist, essentieel zijn en geen algemeenheden verkondigen, maar zeer concrete kwesties behandelen.
Dit zijn enkele inleidende beschouwingen over hoe wij binnen de huidige regelgeving van het Verdrag een snel, controleerbaar en efficiënt wetgevingsproces tot stand kunnen brengen.
Ik hoop dat het Parlement de komende maanden actief aan de debatten zal deelnemen.
Nu zou ik even willen terugkomen op de onderwerpen van de specifieke amendementen die zullen worden aangebracht en in het verslag zijn opgenomen. Ik heb daarbij twee opmerkingen.
Ten eerste wil ik u er in verband met de amendementen 8 en 13 op attenderen dat de verwijzing naar het gebruik van interne ratings op verantwoorde en verstandige wijze moet worden opgenomen.
Er zijn wellicht talloze instellingen die niet met deze aanpak gebaat zijn. Dit gebruik mag derhalve in geen geval een verplichting inhouden.
De Commissie heeft van meet af aan geijverd voor de ontwikkeling van een ruime op interne ratings gebaseerde benadering die onderhevig is aan bepaalde normen waaraan goed beheerde instellingen probleemloos kunnen voldoen, onafhankelijk van hun omvang of de sector waartoe zij behoren.
Wij wensen dan ook dat deze gunstige ontwikkeling door zoveel mogelijk instellingen wordt overgenomen. Anderzijds zien wij in dat het niet wenselijk is alle financiële instellingen te verplichten een op interne ratings gebaseerde aanpak te hanteren.
Wat amendement 12 over het systeem van versterkt toezicht betreft, wil ik onderstrepen dat de toezichthouders nu reeds de bevoegdheid hebben een groter volume dan de minimale kapitaalvereisten op te leggen of vast te stellen.
Het voorstel om dit instrument uitsluitend als een soort van laatste redmiddel te gebruiken zou afbreuk doen aan de impact van het toezichtproces als basiselement van het systeem.
Daarom zijn wij van oordeel dat de huidige situatie gehandhaafd moet blijven.
Het debat is gesloten.
De stemming vindt morgen om 9.00 uur plaats.
Functies ombudsman
Aan de orde is het verslag (A5-0293/2000) van mevrouw Almeida Garrett, namens de Commissie constitutionele zaken, over de wijziging van het besluit van het Parlement, genomen op 9 maart 1994, inzake de algemene voorwaarden van de uitoefening van het ambt van de Europese Ombudsman.
Mijnheer de Voorzitter, wij zijn hier vandaag bijeen om te debatteren over het eerste van twee verslagen inzake de wijziging van het Statuut van de Europese Ombudsman en de algemene voorwaarden voor de uitoefening van zijn ambt.
Mijn excuses dat ik in de verleiding word gebracht om aan het eind van de middag en aan het eind van de vergadering als bron van inspiratie voor dit debat de thuissituatie te nemen.
Goed beschouwd zien we zowel in de relatie met kinderen, als in wordingsprocessen en in de groei van instellingen die zich vanuit andere instellingen ontwikkelen, dat er een tijd komt om te handelen vanuit erkenning voor onafhankelijkheid.
En nu is het moment inderdaad gekomen om te erkennen dat het instituut "Europese Ombudsman" voldoende is ontwikkeld en volwassen genoeg is om een eigen begroting te kunnen beheren.
In een eerste fase had de Ombudsman weliswaar volledige onafhankelijkheid wat betreft de uitoefening van de aan hem toevertrouwde bevoegdheden, maar was hij tegelijkertijd afhankelijk van de financiële middelen van de begroting van het Europees Parlement. Nu is dat veranderd.
Wat we hier voorstellen is nu juist een bevestiging van deze overstap: de verordening van de Raad van december 1999, waarin het creëren van een afzonderlijke afdeling voor de begroting van de Ombudsman in de algemene begroting van de Gemeenschappen is goedgekeurd.
Dat is dus een zeer belangrijke stap geweest waarbij de Ombudsman voor de toepassing van het Financieel Reglement gelijkgesteld werd aan een instelling. Deze stap was niet meer dan de constatering van de feitelijke situatie.
De Ombudsman is in het leven geroepen met als doel de burgers bij de communautaire instellingen te betrekken. Als instelling werd de Ombudsman steeds zichtbaarder, en dus moet hij ook financieel onafhankelijk zijn om zo zelf verantwoordelijkheid te dragen voor de begroting voor de materiële en personele middelen die hij nodig heeft om zijn nobele taak naar behoren te kunnen uitoefenen.
Daarom dient het Statuut aan het Financieel Reglement aangepast te worden en stellen wij voor om artikel 12 en artikel 16 van het besluit van het Parlement van 1994 te schrappen. Hierin zijn, zoals bekend, het Statuut en de algemene voorwaarden voor de uitoefening van het ambt van de Europese Ombudsman goedgekeurd.
Die regels zijn niet meer in overeenstemming met de reële begroting na de laatste wijziging van het Financieel Reglement van de Gemeenschappen.
Wat ons dus nog rest is te bevestigen dat de link met de realiteit ontbreekt en goed te keuren dat de artikelen worden geschrapt.
Aangezien wij ons binnenkort in dit Parlement moeten buigen over essentiële wijzigingen van het Statuut van de Europese Ombudsman, zullen we tegen die tijd overgaan tot de kwalitatieve en volledige herziening van het Statuut. Op dit moment is hierover nog een discussie gaande in de Commissie constitutionele zaken.
Staat u mij toe, mijnheer de Voorzitter, om alvorens te beëindigen van deze gelegenheid gebruik te maken om de heer Jacob Söderman, Ombudsman, welkom te heten. Graag wil ik hem gelukwensen met zijn werkzaamheden in de strijd tegen wanbestuur en ook met het bevorderen van een grotere betrokkenheid van de Europese burgers bij de communautaire instellingen.
Mijnheer de Voorzitter, ik hoop dat de rapporteur het mij niet kwalijk neemt als ik zeg dat dit een tamelijk onduidelijk verslag is en dat wij het nogal laat op de donderdagavond bespreken. Het is tegelijk ook een verslag dat het hart van de democratie in de Europese Unie raakt, omdat het gaat over de vraag hoe wij de rechten van de Europese burgers beschermen.
Er is geen twijfel over mogelijk dat de positie van de Ombudsman daarbij van cruciaal belang is.
De Ombudsman heeft in het kader van de Europese instellingen een duidelijke rol en positie. Het is echter een rol die zelfstandigheid vereist.
Zoals wij allen weten, moet men om echt onafhankelijk te kunnen zijn, financieel onafhankelijk zijn.
Een bekend gezegde luidt: wie betaalt, bepaalt.
Zij die de kosten van activiteiten en organisaties betalen, oefenen in het algemeen gesproken ook enige invloed op die activiteiten en organisaties uit.
Daarom moet de Ombudsman financieel zelfstandig en zo onafhankelijk mogelijk zijn. Wij kunnen er dan als Parlement niet van worden beschuldigd dat wij zijn oordeel 'bepalen'.
Het publiek moet het grootst mogelijke vertrouwen hebben dat de Ombudsman bij zijn onderzoeken volledig onpartijdig is.
Ikzelf heb er uiteraard, net als alle leden van dit Parlement, het volste vertrouwen in dat de heer Jacob Söderman zijn taken volstrekt onafhankelijk uitvoert. Dit moet echter ook voor iedereen duidelijk zichtbaar zijn.
Daarom is financiële zelfstandigheid absoluut noodzakelijk.
Het is wellicht ook nuttig om de Europese burgers erop te wijzen dat het ambt van Ombudsman - niet hij persoonlijk - circa 3,9 miljoen euro per jaar kost. Over de hele Europese Unie genomen is dat minder dan één eurocent per persoon.
Voor mijn Engelse luisteraars is dat ongeveer een halve penny per jaar. Dit is goed besteed geld.
Dankzij het initiatief van de voorzitter van de Commissie verzoekschriften, de heer Gemelli, zijn de juiste juridische maatregelen genomen om het in 1994 door het Europees Parlement genomen besluit inzake de taken en bevoegdheden van de Ombudsman te wijzigen.
Als gevolg hiervan heeft de Commissie verzoekschriften in het verslag-González Álvarez gezegd dat de procedure voor de wijziging van het Statuut van de Europese Ombudsman moet worden gezien in het licht van artikel 195 van het Verdrag van de Europese Gemeenschappen.
Wij mogen nooit vergeten dat de rol van de Ombudsman verankerd ligt in de Europese verdragen.
De Fractie van de Europese Volkspartij en Europese Democraten steunt het standpunt van de Commissie constitutionele zaken dat de bevoegdheden van de Ombudsman moeten worden uitgebreid, en wel hoe eerder hoe beter. Dit geldt vooral voor de onderzoeksbevoegdheden van de Ombudsman, zoals die zijn vastgelegd in artikel 3 van het besluit van 1994.
De kwaliteit van de activiteiten die de Ombudsman tot nu toe heeft ondernomen, bewijst dat het instituut Ombudsman steeds belangrijker wordt als volwaardig en noodzakelijk instrument voor de Europese burgers om klachten over wanbestuur door de Europese instellingen in te dienen.
Mijn fractie waardeert de steun van de Ombudsman voor de Commissie verzoekschriften, de commissie die verantwoordelijk is voor de betrekkingen tussen de Ombudsman en het Parlement.
De Fractie van de Europese Volkspartij en Europese Democraten moedigt de Ombudsman in dit opzicht aan zijn werk door middel van zijn speciale verslagen voort te zetten. Wij zijn altijd bereid deze verslagen te bespreken in een positieve geest van samenwerking met de Ombudsman.
Ik hoop dat dit Parlement heel snel zal besluiten de onderzoeksbevoegdheden van de Ombudsman uit te breiden.
Als dat gebeurt, verwacht de Commissie verzoekschriften door de Commissie constitutionele zaken volledig en zorgvuldig te worden geconsulteerd.
Zoals gezegd zijn wij de commissie die verantwoordelijk is voor de betrekkingen met de Ombudsman. Wij werken dan ook nauw met hem samen.
De Fractie van de Europese Volkspartij en Europese Democraten steunt dit verslag dan ook. Wij hopen dat het, samen met het verslag-Bösch over het verslag van de Ombudsman over de aanwervingsprocedures, een teken is van de voortdurende inzet van het Europees Parlement voor grotere transparantie en verantwoordingsplicht.
Wij zitten niet te wachten op meer werk en ook niet op voorbeelden van wanbestuur. Het is echter belangrijk dat wij de Europese burger eraan herinneren dat de functie van Ombudsman er is om hen te helpen wanneer zich problemen van wanbestuur voordoen.
Veel mensen beschuldigen ons ten onrechte van gebrek aan democratisch gehalte.
De functie van Ombudsman draagt zeker bij aan de verbetering van dit democratisch gehalte.
Mijnheer de Voorzitter, het is positief dat het Europees Parlement overeenkomstig de Scandinavische bestuurlijke traditie de hele tijd heeft gesteld dat de positie van de Ombudsman zowel moest worden versterkt als bevestigd.
De Europese Ombudsman moet volledig onafhankelijk zijn bij het vervullen van zijn verplichtingen, wanneer hij of zij - op dit moment is het Jacob Söderman, een man en een goede vertegenwoordiger van de Zweedstalige Finnen - opkomt voor de rechten van de burgers, wanneer er sprake is van slecht bestuur.
Alleen op die manier kan de functie van Ombudsman ook op EU-niveau beantwoorden aan haar belangrijke en fundamentele doelstellingen.
Wij Zweedse christen-democraten juichen dan ook luid de stappen toe, die nu genomen zullen worden om de zelfstandigheid van de Ombudsman te bevorderen, zelfs op zo fundamentele gebieden als de begroting.
Dit is belangrijk voor de geloofwaardigheid van de zelfstandigheid en de onafhankelijkheid van de Ombudsman.
Wij van de parlementaire commissie constitutionele zaken hebben uiteraard ook onze volledige steun gegeven aan deze positieve maatregel.
Ik wil rapporteur Almeida Garrett dank zeggen voor haar inzet op dit belangrijke gebied.
Ter afsluiting wil ik nog een andere actuele kwestie aan de orde stellen die van belang is voor de uitoefening van het ambt van de Ombudsman.
Het gaat om het recht om zonder beperking toegang te krijgen tot documenten, een recht waar slechts zelden gebruik van wordt gemaakt.
Dat recht is een voorwaarde voor een grote geloofwaardigheid van de functie van de Ombudsman bij de burgers.
Een Ombudsman is natuurlijk gebonden door geheimhoudingsbepalingen, maar het is goed voor de burgers om te weten dat hij of zij als Ombudsman toegang kan krijgen tot documenten waartoe zij zelf als burgers geen toegang hebben.
Het is ook van belang om te beseffen dat het recht van de Ombudsman op documenten niets te maken heeft met de actuele openheidsverordening; dat is een wijd verbreid misverstand.
Het Europees Parlement, de parlementaire commissies en, zo hopen wij, ook de Commissie en de Raad, zullen een verdere ontwikkeling en versterking zien van het ambt van de Ombudsman en van de onafhankelijkheid en daarmee van de geloofwaardigheid van dat ambt.
Mijnheer de Voorzitter, de Commissie hoeft over dit thema niet lang uit te weiden.
Het enige doel van het verslag is dat het Statuut van de Europese Ombudsman wordt aangepast aan de wijziging van het Financieel Reglement. Zoals de rapporteur al zei, bestaat deze wijziging in de instelling van een aparte afdeling voor de Ombudsman in de algemene begroting van de Europese Unie.
De Commissie heeft reeds in het verleden verklaard dat zij met deze beslissing volmondig akkoord gaat, niet alleen uit technische begrotingsoverwegingen maar ook omdat zij de onafhankelijkheid van de functie van Ombudsman wil veiligstellen.
Daarom genieten de door mevrouw Almeida Garrett voorgestelde wijzigingen van het Statuut van de Ombudsman onze onvoorwaardelijke steun.
Hartelijk dank, mijnheer de commissaris.
Het debat is gesloten.
De stemming vindt morgen om 9.00 uur plaats.
Speciaal verslag van de Europese Ombudsman over de aanwervingsprocedures van de Commissie
Aan de orde is het verslag (A5-0280/2000) van de heer Bösch, namens de Commissie verzoekschriften, over een speciaal verslag van de Europese Ombudsman aan het Europees Parlement naar aanleiding van het eigen-initiatiefonderzoek inzake geheimhouding bij de aanwervingsprocedures van de Commissie (C5-0082/2000 - 2000/2048 (COS)).
Mijnheer de Voorzitter, mijnheer de commissaris, beste collega' s, ik geloof dat dit verslag, waarover wij vanavond discussiëren, zeer goed past op de agenda van vandaag, want wij hebben vanmiddag al een belangrijk verslag over de toegang tot documenten aangenomen, en ik geloof dat wat wij nu bespreken en waarover wij morgen zullen stemmen, daarmee veel te maken heeft.
In het verleden zijn er bij de Ombudsman, over wie wij het zojuist hebben gehad, diverse klachten binnengekomen over het gebrek aan transparantie bij aanwervingsaangelegenheden. Dat is een heel kritisch punt, omdat wij het volledig eens zijn met het oordeel van de Ombudsman dat een aanwervingsprocedure voor veel jonge burgers van de Unie vaak het eerste contact met Europese instellingen is.
Daarom is het belangrijk dat deze dingen zich zo transparant, begrijpelijk en helder mogelijk afspelen.
Uitgangspunt van dit verslag was hierop aansluitend de aanbeveling van de Ombudsman aan de Commissie om bij de door haar georganiseerde vergelijkende onderzoeken sollicitanten inzage in hun eigen gecorrigeerde examenteksten te geven.
Deze aanbeveling heeft de vorige Commissie ondanks herhaalde verzoeken niet opgevolgd.
Dat was de reden voor het speciaal verslag van de Ombudsman waarin hij zijn verzoek nogmaals heeft onderstreept.
De Commissie Prodi heeft intussen toegezegd dat zij de aan haar gerichte vierde aanbeveling zal uitvoeren en bij een vergelijkend onderzoek sollicitanten inzage in hun eigen gecorrigeerde examenteksten zal geven.
Onze commissie, de Commissie verzoekschriften, heeft zich hiermee beziggehouden en dit verslag aangenomen.
Als Commissie verzoekschriften hebben wij hierbij het principiële besluit genomen om de aanbeveling van de Ombudsman aan te nemen, en wij willen ook de Commissie voor haar positieve reactie op het voorstel van de Ombudsman hartelijk danken en haar hiermee feliciteren.
Verder is de wens geuit dat alle andere Europese organen en instellingen het voorbeeld van de Commissie volgen en de sollicitanten inzage in hun eigen gecorrigeerde examenteksten geven.
Wij geloven dat deze vorm van transparante en open inzage van sollicitanten voor posities in de Europese instellingen eveneens een belangrijke stap zal zijn in de reeds aangekondigde hervorming van de Europese Commissie.
Hierdoor zullen wij een stuk van dit Brussel en Europa dichter bij de burger brengen en begrijpelijker maken.
Nog een korte opmerking over de amendementen die morgen worden behandeld.
Ze volgen in grote lijnen de aanbeveling die de Commissie juridische zaken en interne markt heeft gedaan, en ze moeten blijkbaar een beetje preciezer formuleren wat wij eigenlijk in dit verband van de Commissie verwachten.
Ik denk dat het vooral van belang is dat wij de Commissie - dat staat ook in deze amendementen - een zinvolle termijn geven voor het realiseren van deze aangekondigde hervormingsmaatregelen, en ik hoop - dat is mijn standpunt als rapporteur - dat hiervoor ook genoeg steun in het Parlement te vinden zal zijn.
Mijnheer de Voorzitter, sprekend als lid van de Commissie juridische zaken en ook namens mijn eigen fractie, ben ook ik bijzonder blij met dit verslag.
Ik spreek vandaag namens onze co-voorzitter, mevrouw Hautala, die hier vanavond niet aanwezig kan zijn.
Het is met name haar standpunt waarvoor ik hier vanavond in mijn toespraak aandacht vraag.
Wij zijn bijzonder verheugd over het verslag van de Ombudsman.
Wij juichen vooral ook de hervormingen en veranderingen toe die naar onze overtuiging als gevolg van dit verslag moeten, en als de Commissie dat wil, ook zullen worden doorgevoerd.
Toegang tot documentatie is toch immers een fundamenteel burgerrecht en geen enkel document is voor een kandidaat belangrijker dan de documenten die betrekking hebben op examens.
De kern van het verslag van de Ombudsman is dat kandidaten bij aanwervingsprocedures voor posten van de Gemeenschap het recht hebben om, als zij daarom verzoeken, hun eigen gecorrigeerde examenteksten in te zien.
Wij willen ook in het bijzonder aandacht vragen voor een aspect van de minderheidstalen.
Het is erg moeilijk mensen te beoordelen in een andere dan de eigen taal.
Ik heb dat zelf een aantal malen moeten doen. Als native speaker van het Engels - of in elk geval een soort Engels - moest ik dan examenteksten in het Italiaans of Duits bekijken.
De moeilijkheden worden wel opgelost met een vertaling, maar wij moeten er dan wel zeker van zijn dat zo'n vertaling van uitstekende kwaliteit is en dat kandidaten kunnen controleren dat wat zij in de originele taal hebben opgeschreven hetzelfde is als wat in de voor het onderzoek gebruikte tekst staat.
Als er verschillen zijn, moet de kandidaat de mogelijkheid hebben om daarop te wijzen.
Wij zijn blij dat de Commissie hiervoor gaat zorgen.
Niet alleen de Commissie, maar ook de andere instellingen en organen van de Gemeenschap moeten de aanbevelingen van de Ombudsman overnemen, zelfs in reeds gestarte aanwervingsprocedures.
Wij betreuren dat de Commissie slechts heeft toegezegd de aanbevelingen van de Ombudsman te zullen toepassen bij aanwervingsprocedures die na juni 2000 zijn gestart.
Wij vinden dat de communautaire instellingen bij hun vergelijkende onderzoeken en bij alle andere aanwervingsprocedures de grootst mogelijke openheid en transparantie in acht moeten nemen om iedere verdenking van bevooroordeeldheid, oneerlijkheid en wanbeheer te vermijden.
Wij moeten ook zorgen dat de procedures zo zijn ontworpen dat de aanstelling van vrouwen met name in die rangen, met inbegrip van de hoogste, waarin zij nu ondervertegenwoordigd zijn, wordt bevorderd.
Ook willen wij de aandacht vestigen op de tijdelijke en ondersteunende functies bij de instellingen, organen en agentschappen van de Gemeenschap en de Unie.
Deze moeten worden gepubliceerd in het Publicatieblad, in de pers en op Internet, om een echt gevoel van openbare competitie te garanderen.
Leidinggevenden moeten zorgen dat verdienste wordt beloond en dat alle vacante posten, ook de hoogste, in het Publicatieblad en op Internet worden gepubliceerd.
Verder dienen personen die werkzaam zijn in de privé-kantoren van leden van de Commissie, voordat zij een vacante post elders binnen de betreffende instelling kunnen bezetten, deel te nemen aan een openbare selectieprocedure.
Wij noemen als voorbeeld de vroegere kabinetschef van de heer Prodi, die naar een andere functie binnen de hiërarchie van de Commissie is overgeplaatst.
Wij hopen dat hij zal inzien dat hij, zodra het mandaat van de huidige Commissie eindigt, zal moeten aftreden. Hij heeft immers nooit aan enig openbaar vergelijkend onderzoek meegedaan.
Er wordt overal in de Unie vaak beweerd dat het erg moeilijk is om er een baan te krijgen tenzij men de juiste connecties heeft.
Wij moeten er alles aan doen om te zorgen dat deze bewering niet alleen onjuist is, maar dat het ook voor iedereen zichtbaar is dat hij onjuist is.
Mijnheer de Voorzitter, de heer Bösch heeft een uitstekend verslag opgesteld waarvoor wij hem veel dank verschuldigd zijn. Hetzelfde geldt voor mevrouw Hautala van de Commissie juridische zaken en interne markt.
Wij dienen overigens iedereen te feliciteren die zich voor dit vraagstuk heeft ingezet.
Dit geldt met name voor het initiatief van de Ombudsman, zijn streven naar transparantie en zijn bijzonder grote aandacht voor de betrekkingen tussen de burgers en de Europese instellingen.
Voorts gaat mijn dank uit naar de Europese Commissie, die na enige terughoudendheid heeft besloten nauw met de Ombudsman samen te werken en aan diens verzoeken te voldoen. Dit geldt in het bijzonder voor de aanbeveling die aan dit verslag ten grondslag heeft gelegen.
Wij vinden het legitiem dat een kandidaat inzage krijgt in zijn gecorrigeerde examenteksten. De toegang tot documenten is immers een recht dat is opgenomen in het Handvest van de grondrechten dat wij deze week hebben aangenomen.
Voorts vinden wij het volkomen terecht dat de kandidaat na het concours de vragen van de test mee mag nemen.
De wervingsprocedures moeten transparant zijn, zodat iedere vorm van misbruik voorkomen kan worden. Dat moge duidelijk zijn.
Toch denken we dat we met enige souplesse met de regels moeten omspringen.
Aangezien instellingen als de Commissie en het Hof van Justitie veel van elkaar verschillen, mogen de regels die voor al deze instellingen gelden niet te star zijn.
Ik denk ook dat we sommige processen niet moeten bemoeilijken met regels die niet alleen hoge kosten met zich meebrengen, maar waarover ook onenigheid kan ontstaan.
Ik doel hier op een amendement waarin bijvoorbeeld wordt gesteld dat onweerlegbaar bewijs moet worden geleverd dat een mondeling examen heeft plaatsgevonden.
Onze fractie is erg voldaan met de stemming die binnen de Commissie verzoekschriften heeft plaatsgevonden.
De rapporteur heeft in de plenaire vergadering nieuwe amendementen voorgesteld.
Wij hebben ze bestudeerd en kunnen er drie van accepteren die in overeenstemming zijn met de tekst die we binnen de commissie hebben goedgekeurd.
De andere amendementen zijn in onze ogen moeilijk te verwezenlijken of zelfs enigszins ongepast.
Tot slot wil ik aangeven dat wij verheugd zijn dat de Europese Commissie de aanbevelingen van de Ombudsman kan onderschrijven.
Uit de dialoog tussen de Ombudsman en de Commissie kunnen we afleiden dat binnen de Commissie de wil bestaat om een transparant beleid en een goed beheer te voeren.
Deze wil heeft een positieve invloed op de toenadering tussen de Europese instellingen en haar burgers, en bevestigt op overtuigende wijze het nut en de doelmatigheid van de Ombudsman zelf.
Mijnheer de Voorzitter, de Europese Ombudsman werd met het Verdrag van Maastricht ingesteld, terwijl tegelijkertijd het begrip "burgerschap van de Unie" in gebruik werd genomen.
De Ombudsman verdedigt de belangen van de burgers richting het bestuur.
Ombudsman Jacob Söderman zet zich overeenkomstig zijn taak in voor de burgers en een verankering van goed bestuur in de Unie.
Wij weten allemaal dat daar nog veel aan gedaan moet worden.
Het zich eigen maken van een goed, open en doeltreffend bestuur is uitermate belangrijk voor de Europese Unie om meer steun en vertrouwen van de burgers te krijgen.
Deze keer behandelen wij het verslag van de Ombudsman over de geheimhouding rondom de aanwervingsprocedures van de Commissie.
Het verslag bevat aanbevelingen die de Commissie al is gaan opvolgen.
De rapporteur van de Commissie verzoekschriften, Herbert Bösch, zegt in de toelichting van zijn verslag dat de principes die geleid hebben tot de aanbevelingen van de Ombudsman dezelfde zijn als de principes van het Europees Parlement, namelijk correctheid, openheid en de wil vertrouwen te wekken.
Zo moet het ook zijn.
Het Parlement is een rechtstreeks door de burgers gekozen orgaan.
Het is zijn taak om namens de burgers behalve de wetgeving ook de communautaire bureaucratie te controleren.
Het Parlement en de Ombudsman hebben dus dezelfde taak.
In het verslag van de Commissie verzoekschriften staat dat de commissie het onderhavige speciaal verslag aanvaardt. Ze noemt in het bijzonder het punt waarin men de indruk die de burgers van de vergelijkende onderzoeken bij de instellingen krijgen, wil verbeteren.
Het belangrijkste voorstel van Ombudsman Söderman heeft betrekking op het recht van kandidaten achteraf hun gecorrigeerde testen in te zien.
De Commissie verzoekschriften zegt dat de Commissie de Ombudsman heeft toegezegd de aanbeveling daarover vanaf begin juli 2000 op te volgen.
In het verslag worden bovendien alle instellingen en organen van de Europese Gemeenschap opgeroepen bij de volgende aanwervingsprocedures de kandidaten, als zij daar om vragen, toe te staan hun gecorrigeerde testen in te zien.
Collega Bösch presenteerde hier al kort de amendementen die op het verslag zijn ingediend.
Ik hoop dat die in de plenaire vergadering worden gesteund.
Mijnheer de Voorzitter, als de Europese Unie in de toekomst nog iets wil voorstellen, heeft zij de steun nodig van haar burgers. Deze krijgt zij alleen als de mensen vertrouwen hebben in de Unie en haar instellingen.
Zoals de zaken er nu voorstaan, worden de instellingen maar al te vaak ervaren als afstandelijk en bureaucratisch. Dit heeft negatieve gevolgen voor het Parlement, zoals bijvoorbeeld blijkt uit de lage opkomst bij de jongste verkiezingen.
Deelname aan vergelijkende onderzoeken voor posten bij de Europese Unie is voor velen hun eerste directe ervaring met de Europese instellingen.
Als er ook maar enigszins twijfels zijn over de eerlijkheid van deze onderzoeken, moeten die dan ook heel serieus worden genomen.
Het feit dat in de media deze onderzoeken in verband zijn gebracht met vermoedens van onregelmatigheden en bevoordeling, heeft aanzienlijke schade toegebracht aan het beeld dat het publiek over de instellingen heeft.
Het is voor goed functionerende instellingen uiteraard essentieel om goed personeel te hebben. Dit bereiken wij alleen als de aanwervingsprocedure onbevooroordeeld en zo objectief mogelijk is.
Transparantie in de procedure, met inachtneming van de onafhankelijkheid van de jury, is hierbij van cruciaal belang.
Het toestaan dat kandidaten hun eigen gecorrigeerde examenteksten inzien, is een eenvoudig middel om de transparantie en het vertrouwen in de aanwervingsprocedure voor Europese ambtenaren te vergroten.
Wij juichen het initiatief en de aanbevelingen van de Ombudsman dan ook van harte toe, net als het besluit van de Commissie om deze op te volgen.
Haar voorbeeld moet, zoals de Commissie verzoekschriften heeft aanbevolen, worden nagevolgd door alle andere instellingen en organen.
Het is voor de opbouw en het bestuur van een multinationale samenleving als de EU van vitaal belang dat er volstrekt geen verdenking bestaat van verschil in behandeling - hetzij op nationale, hetzij op andere gronden - tussen kandidaten voor posten binnen het Europees ambtelijk apparaat.
Ik dank dan ook de Ombudsman voor zijn verslag en steun het van harte.
Ik dank ook de Commissie voor het feit dat zij de aanbevelingen van de Ombudsman gaat opvolgen en bij toekomstige aanwervingsprocedures kandidaten toegang zal geven tot hun gecorrigeerde examenteksten.
Ik roep alle andere instellingen op dit voorbeeld te volgen.
Mijnheer de Voorzitter, de leden van de Lista Bonino staan vierkant achter het verslag van de heer Bösch en aangezien er ditmaal geen sprake is van ideologische vooroordelen die dikwijls bepalend zijn voor de houding die andere leden van de socialistische fractie jegens ons aannemen, zou ik de fractie willen bedanken voor de amendementen die zij heeft ingediend.
Het zijn uiterst heldere, beknopte en zakelijke amendementen die dan ook de ware hervorming belichamen, dat wil zeggen de enige hervorming die deze naam waard is en die de Europese instellingen zouden moeten overnemen voor hun aanwervingsprocedures.
Echter, tussen de nobele woorden en nobele principes die de Europese ombudsman belijdt en de weerbarstige praktijk zijn de zaken niet altijd zo kort en krachtig.
Nadat ik de Commissie twee vragen had gesteld over de manier waarop het laatste interne examen is georganiseerd en wordt afgehandeld, heb ik precieze en gedetailleerde antwoorden ontvangen.
Uit deze antwoorden bleek dat er duidelijk sprake was van wanbestuur, om maar niet te zeggen van machtsmisbruik, door de Algemeen Directeur Personeelszaken. In het tweede antwoord op mijn vraag werd commissaris Kinnock bij de verantwoordelijkheid daarvoor betrokken.
Met het oog hierop heb ik een klacht ingediend bij de Europese Ombudsman. In zijn antwoord besloot de Ombudsman om geen onderzoek in te stellen omdat het betreffende examen al in een vergevorderd stadium was.
Helaas had en heb ik niet de paranormale vermogens die nodig zijn om van te voren al te weten welke gebeurtenissen er plaats gaan vinden.
Dit niet alleen: in artikel 2, lid 4, van het besluit van het Europees Parlement over het Statuut en de algemene voorwaarden voor uitoefening van het ambt van Europees Ombudsman staat dat de klacht moet worden ingediend binnen een termijn van twee jaar na de datum waarop de feiten waarop de klacht is gebaseerd, ter kennis worden gesteld van de klager.
Voor zover het mijn functie en politieke verantwoordelijkheid aangaat, is dit besluit van de Ombudsman een obligate verdediging van de Commissie, maar een en ander komt niet overeen met het mandaat dat Ombudsman Söderman van dit Parlement heeft meegekregen.
Mijnheer de Voorzitter, mag ik voordat ik begin de aanbeveling doen dat men, als men toch bezig is met de bedrading, meteen alle zwarte muren wit of een andere kleur schildert?
Ik wil beginnen met de heer Bösch te feliciteren met zijn uitstekende verslag. Ik feliciteer ook de Europese Ombudsman met het werk dat hij doet.
Al was het voor mijn tijd, ik weet dat er in het Parlement enige bezorgdheid bestond over de vraag of wij wel een Ombudsman moesten hebben. Het leek dan immers of er sprake was van tegengestelde belangen.
De geschiedenis leert dat dit niet het geval is en dat een Ombudsman veel werk verzet om de belangen van onze kiezers te beschermen. Hij is een aanspreekpunt geworden waar gegronde klachten kunnen worden ingediend en waar wordt uitgezocht wat er fout is gegaan.
Ik had het voorrecht in het House of Commons lid te zijn van de parlementaire onderzoekscommissie naar het werk van de Ombudsman. Dit was een zeer invloedrijke commissie.
Wij konden iedereen in het land bij deze commissie op het matje roepen. Wij kunnen van de procedure die deze parlementaire commissie hanteert, en waarover ik zo direct iets meer zal vertellen, veel leren.
De burgers van de Europese Unie moeten als zij met de communautaire instellingen in aanraking komen, een gunstige indruk krijgen.
De vraag is: krijgen zij die ook?
Ik vrees dat het antwoord kort en krachtig "nee" is.
Volgens dit verslag zijn er kennelijk verbeteringen in de maak.
Ik feliciteer de Commissie met haar besluit om de vier aanbevelingen in het speciaal verslag van de Ombudsman over te nemen.
Toegang tot officiële documenten voor de burgers van de Unie is een belangrijk kenmerk van een verantwoordelijke en goed functionerende democratie.
Het feit dat sollicitanten naar posten bij communautaire instellingen hun gecorrigeerde examenteksten mogen inzien, toont aan dat de instellingen vertrouwen hebben in de uitvoering van hun sollicitatie- en selectieprocedures.
Het is een kenmerk van een democratie die in zichzelf gelooft, wanneer de processen volgens welke vergelijkende onderzoeken verlopen openbaar zijn en dat men zich daarbij niet verschuilt achter vertrouwelijkheid en geheimhouding.
In de parlementaire onderzoekscommissies van het House of Commons hadden wij de bevoegdheid om bestuurders op ieder niveau, dus niet alleen de regering, te controleren. Dit gebeurde niet alleen op de manier waarom wij soms de Commissie controleren, namelijk door hen hier te laten komen om vragen te beantwoorden, maar ook tijdens twee uur durende bijeenkomsten met bepaalde ministers, samen met zijn of haar ambtenaren.
Tijdens deze bijeenkomsten konden gekozen leden van het parlement vragen stellen, ook zeer gedetailleerde vragen, en kregen zij ook gedetailleerde antwoorden op hun vragen. Hiermee begint het proces van openheid van bestuur en van transparantie.
In onze resolutie spreken wij over transparant bestuur. Dit moeten wij in het Europees Parlement in praktijk gaan brengen.
Mijnheer de Voorzitter, ook ik wil de rapporteur en de rapporteur voor advies van de Commissie juridische zaken van harte bedanken voor hun werk. Mijn gelukwensen gaan echter in eerste instantie uit naar de heer Söderman.
Hij is degene waarbij de Europese burgers met hun talrijke klachten over wanbestuur tijdens de aanwervingsprocedure van de Commissie terechtkunnen, en hij vervult zijn functie op uitstekende wijze. Hij heeft een initiatiefverslag opgesteld om een oplossing voor dit vraagstuk te vinden.
Het is natuurlijk een goede zaak dat de Commissie talrijke aanbevelingen van de Ombudsman heeft overgenomen, maar mijns inziens blijft er nog een gat over.
De Commissie weigert immers een allesomvattend stelsel van principes en richtsnoeren op te stellen waarmee zij absolute objectiviteit kan garanderen bij vergelijkende onderzoeken en aanwerving.
Een dergelijk kader is echter de enige manier om een einde te maken aan willekeur en aan de daaruit voortvloeiende klachten - gerechtvaardigde of ook niet gerechtvaardigde klachten, dat weten wij niet - over vergelijkende onderzoeken die "doorgestoken kaart" zijn.
Technische problemen, hoe groot deze ook mogen zijn, kunnen geen hinderpaal vormen voor het politieke doel van transparantie.
De voorzitter van de Commissie zelf heeft ons herhaaldelijk verzekerd dat transparantie in het beheer van de Europese aangelegenheden voor hem een prioriteit van de bovenste plank is.
Mijns inziens wist hij op het moment dat hij dat zei heel goed welke moeilijkheden de verwezenlijking van dit doel in de weg stonden.
Ik wil tot slot nog zeggen dat de Commissie de plicht heeft zich te conformeren aan de aanbevelingen van de Europese Ombudsman. Ook moet zij een volledig systeem op poten zetten waarmee zij objectieve examinering kan garanderen, en wel om twee redenen.
Ten eerste heeft zij op grond van het in Amsterdam gewijzigde artikel 255 van het Verdrag de juridische plicht te zorgen voor transparantie.
Daarom nodigen wij de Raad uit met de Commissie samen te werken voor de uitvaardiging van de daarvoor noodzakelijke verordening.
Ten tweede is een dergelijk systeem een fundamentele voorwaarde voor de versterking van haar eigen geloofwaardigheid. De Europese Commissie kan in tegenstelling tot de nationale staten niet bogen op een lange geschiedenis.
Daarom moet zij juist ervoor zorgen dat de burgers van haar iets anders, iets nieuws kunnen verwachten. Iets nieuws is in dit geval de tenuitvoerlegging van beste praktijken en het vermijden van alles wat maar haar geloofwaardigheid in de lidstaten zelf kan aantasten.
De Europese Unie moet meer dan de staten aantonen dat zij geloofwaardig is. De staten beschikken over andere banden met de burgers, bijvoorbeeld banden van gemeenschappelijke afkomst, terwijl de Europese Unie alleen maar de verwachting kan wekken dat de Europese burger wordt geëerbiedigd: dat is haar band met de burgers.
Mijnheer de Voorzitter, om te beginnen dank ik de heer Bösch voor zijn verslag, dat door de Commissie overigens gunstig wordt onthaald.
Met sommige van zijn verzoeken is reeds een aanvang gemaakt.
De kandidaten mogen bijvoorbeeld de examenvragen meenemen, de algemene evaluatiecriteria worden op verzoek aan de kandidaten meegedeeld, de lijst van de geslaagde kandidaten wordt in het Publicatieblad bekendgemaakt en de samenstelling van de jury verschijnt in het Publicatieblad bij algemene vergelijkende onderzoeken en op de website van de Commissie bij interne of beperkte vergelijkende onderzoeken.
De Commissie tracht zo objectief mogelijk te zijn. In dit verband zou ik enig commentaar willen geven op een aantal in het debat besproken kwesties.
Ten eerste worden de door de Commissie georganiseerde vergelijkende onderzoeken steeds anoniem gecorrigeerd.
Men weet niet wie de kandidaten zijn; zij worden niet geïdentificeerd aan de hand van hun naam, maar met behulp van een geheime code.
Mijn tweede opmerking heeft betrekking op het taalgebruik. De examens worden gecorrigeerd in de nationale talen; zij worden niet eerst in een andere taal vertaald.
Wij proberen met andere woorden maximale veiligheid en zekerheid te garanderen opdat de examens voor iedereen zo rechtvaardig en acceptabel mogelijk zouden zijn.
Er is een concreet punt dat hier vandaag in het debat over het verslag van de heer Bösch bijzondere belangstelling heeft genoten, namelijk de toegang van de kandidaten tot hun gecorrigeerde examentekst.
Voorzitter Prodi heeft deze kwestie vroeger reeds aangestipt.
Op dit moment kan ik terzake iets bevestigen dat ook in het Witboek over de hervorming van de Commissie staat, met name in actie 29 over het waarborgen van transparantie voor kandidaten. De bedoelde tekst luidt als volgt: "tenslotte moet de Commissie, zoals aanbevolen door de Europese Ombudsman, kandidaten inzage geven in de correcties van de proeven bij alle vergelijkende onderzoeken die na juli 2002 worden georganiseerd".
Sommigen onder u vragen zich af waarom deze maatregel pas vanaf juli 2002 van kracht wordt.
Juist omdat wij net zoals u bezorgd zijn om de transparantie en de duidelijkheid van de procedure.
Zelfs het verlenen van toegang tot de gecorrigeerde examens is een kwestie die vanuit administratief oogpunt enige voorbereiding vergt: hoe gaat de revisie in zijn werk, wie is ertoe bevoegd, hoe moet dit soort procedures worden opgevat en aan wie moeten ze worden voorgelegd?
De Commissie verleent in dit opzicht haar volle medewerking en wij hopen dat de genoemde maatregelen van meet af aan systematisch zullen worden toegepast.
Uiteraard kan de Commissie slechts voor zichzelf garant staan.
In de overige gevallen hangt het van de instellingen af of zij bereid zijn de in dit verslag of in de verzoekschriften van de Ombudsman genoemde procedures aan te nemen.
Hartelijk dank, commissaris.
Dat was een zeer bevredigende afsluiting van een zeer bevredigend debat.
Mijnheer de Voorzitter, ik wil geen vraag stellen - het is duidelijk dat commissaris Solbes hier niet verantwoordelijk voor is - maar ik heb notitie genomen van de verklaring dat de examenonderdelen vanaf juli 2002 toegankelijk zullen zijn.
Nog maar luttele maanden geleden beweerde voorzitter Prodi dat alle examens met ingang van juli 2000 volledig open zouden zijn.
Wat betekent dit nu allemaal?
Dat de beroemde hervorming met twee jaar opschuift?
Nee, mijnheer Turco, het kan slechts twee dingen betekenen: ofwel heb ik mij bij het voorlezen van de tekst vergist - ik bedoelde uiteraard het jaar 2000 - ofwel heeft de tolk mijn woorden verkeerd vertaald.
Het gaat hier uiteraard om juli 2000.
Mijnheer de Voorzitter, ik heb een motie van orde.
In zijn toespraak vestigde de heer Deva de aandacht op het feit dat wij in dit Parlement niet erg bedreven zijn in de kunst van het ondervragen.
Dit bleek gisteravond tijdens het vragenuur met de Raad nog eens heel duidelijk.
Ondanks het feit dat de vergadering vroeg was afgelopen, was dit vragenuur naar mijn gevoel niet meer dan een oefening in minzame ontwijking.
Het feit dat wij als Parlementsleden slechts één aanvullende vraag mogen stellen, draagt hier zeker aan bij.
Het wekt absoluut niet de indruk van een ondervraging.
Ik stel voor dat het Bureau zich op enig tijdstip buigt over de vraag of een Parlementslid wiens eerste aanvullende vraag tot een halve minuut beperkt blijft, niet nog een tweede vraag mag stellen.
Dit is niet het juiste moment om een dergelijk voorstel te bespreken. U kunt echter misschien een brief schrijven aan de ondervoorzitter die verantwoordelijk is voor hervormingen, om te bekijken of wij het op de een of andere manier kunnen invoeren.
Het debat is gesloten.
De stemming vindt morgen om 9.00 uur plaats.
(De vergadering wordt om 19.12 uur gesloten)
Goedkeuring van de notulen van de vorige vergadering
De notulen van de vergadering van gisteren zijn rondgedeeld.
Geen bezwaren?
Mijnheer de Voorzitter, in de notulen van gisteren staat dat we vanochtend op mijn verzoek zouden terugkomen om de stemming over het verslag-Villiers uit te stellen.
Dit is hiervoor het juiste moment.
Ik had verzocht om dit verslag in stemming te brengen tijdens de vergaderperiode van november in Brussel, aangezien het een aantal gevoelige amendementen bevat dat in mijn ogen niet mag worden aangenomen op basis van de meerderheid die vandaag toevallig in het Parlement aanwezig is.
Wij zullen uw verzoek straks bespreken.
Momenteel is de goedkeuring van de notulen aan de orde.
(De notulen worden goedgekeurd)
STEMMING
Ik zal mijn verzoek nogmaals toelichten, mijnheer de Voorzitter. Gisteren heb ik verzocht om uitstel van de stemming over het verslag van mevrouw Villiers.
Het gaat hier immers om een zeer belangrijk verslag dat alleen in stemming dient te worden gebracht als de vergaderzaal vol zit.
Ik betreur het overigens dat veel collega' s niet op de vrijdag hier in Straatsburg aanwezig zijn, maar goed, dat is nu eenmaal zo. Als we vandaag over dit verslag stemmen, lopen we het risico dat de uitslag gebaseerd zal zijn op de meerderheid die hier vandaag toevallig voor dit verslag kan worden gevonden, hetgeen ook ons Parlement niet tot eer zal strekken.
Overeenkomstig de procedure dienen de collega' s zich over dit voorstel uit te spreken.
Wij zullen nu een spreker voor en een spreker tegen dit voorstel aan het woord laten.
Mijnheer de Voorzitter, ik zou graag mijn steun betuigen aan het voorstel van de heer Goebbels.
Ik laat het aan het Parlement over.
Het is aan u om te beslissen of u het verslag wilt uitstellen of niet.
De vrijdagen in Straatsburg zijn lastig voor ons, maar gezien het gevoelige karakter van het verslag - het stelt vraagstukken aan de orde over de algehele procedure van het Parlement en onze algehele relatie tot de Commissie - lijkt het mij raadzaam dat de fracties de gelegenheid hebben tot stemming over te gaan wanneer er meer afgevaardigden aanwezig zijn.
Ik vind het jammer dat er vanochtend niet meer afgevaardigden aanwezig zijn.
Ik zou dit niet vragen als ik niet van mening was dat het hier om een belangrijk verslag gaat waarvoor de aanwezigheid van meer afgevaardigden vereist is, aangezien we belangrijke besluiten moeten nemen.
Ik weet dat vrijdagen gevoelig liggen, dus laat ik het aan het Parlement over.
Persoonlijk zou ik u echter willen aanraden te stemmen voor uitstel van de stemming over dit verslag.
Wij hebben naar de toelichting van onze rapporteur geluisterd. Nu wil ik graag een spreker voor en een spreker tegen dit verzoek het woord geven.
Mijnheer de Voorzitter, ik ben in de politiek gegaan omdat ik hoopte mensen met argumenten te kunnen overtuigen en van tijd tot tijd stemmen te winnen.
Eén van de manieren om stemmen te winnen, is te verschijnen wanneer je tegenstanders afwezig zijn.
Als ze zijn verhinderd als gevolg van een onvermijdelijke calamiteit die inbreuk pleegt op de democratie, dan is het een andere zaak, maar als ze niet de moeite willen nemen om te komen, dan zijn ze de stemming onwaardig.
Het is niet het Parlement dat deze stemmers hun recht ontzegt om te stemmen, maar het zijn de stemmers zelf die niet zijn verschenen.
Mijnheer de Voorzitter, dit is een principekwestie.
Collega Villiers heeft hierover ook niet met onze fractie overlegd.
Ik ben het weliswaar met haar eens dat het om een belangrijk verslag gaat, maar ook over een belangrijk verslag kan op vrijdagmorgen worden gestemd.
We zullen nog maar een keer op vrijdag vergaderen, in december.
Ik was tegen het schrappen van de vergaderingen op vrijdag.
Maar goed, dat moet iedereen zelf uitmaken.
Zolang wij hier in Straatsburg echter op vrijdag vergaderen, is het ook een volledige werkdag.
(Applaus)
Ik verzoek de gehele PPE-DE-Fractie, inclusief collega Villiers, tegen doorverwijzing naar de tweede plenaire vergadering van november te stemmen.
Daarover is niet met mijn fractie overlegd.
Dat is ook niet juist.
Ik wil daarom voorstellen nu meteen te gaan stemmen.
(Applaus)
Mijnheer Poettering, wij hadden al een spreker tegen dit verzoek gehad. Voordat ik u het woord gaf, wist ik niet dat u dit standpunt in zou nemen.
Wil niemand zich voor dit verzoek tot uitstel van de stemming uitspreken?
Dan breng ik het nu in stemming.
(Het Parlement verwerpt het verzoek tot uitstel van de stemming)
(Het Parlement neemt de resolutie aan)
Verslag (A5-0293/2000) van mevrouw Almeida Garrett, namens de Commissie constitutionele zaken, over de wijziging van het besluit van het Europees Parlement van 9 maart 1994 inzake het Statuut van de Europese Ombudsman en de algemene voorwaarden voor de uitoefening van zijn ambt
(Het Parlement neemt de resolutie aan)
Verslag (A5-0280/2000) van de heer Bösch, namens de Commissie verzoekschriften, over het speciaal verslag van de Europese Ombudsman aan het Europees Parlement naar aanleiding van het eigen-initiatiefonderzoek inzake geheimhouding bij de aanwervingsprocedures van de Commissie (C5-0082/2000 - 82112000/2048(COS))
(Het Parlement neemt de resolutie aan)
STEMVERKLARINGEN- Verslag-Villiers (A5-0282/2000)
Mijnheer de Voorzitter, helaas ben ik laat aangekomen, ik heb niet gestemd en dus vind ik dat ik niet het recht heb een stemverklaring af te leggen.
Uw geweten en uw respect voor de plenaire vergadering strekken u tot eer, waarde collega.
Ik verklaar dat ik voor het verslag van mevrouw Villiers heb gestemd dat handelt over het eigen vermogen van kredietinstellingen. Het werd namelijk hoog tijd dat richtlijn 82/299/EEG, waarmee de materie elf jaar geleden gereglementeerd is, bijgewerkt en aangevuld werd.
Het is volkomen terecht dat men criteria heeft aangenomen om te streven naar meer voorzichtigheid, maar er zijn ook andere aspecten van het vraagstuk die tegen het licht gehouden moeten worden, met name de solvabiliteitsratio: dat is een wegingscoëfficiënt per type tegenpartij welke een benadering geeft van het kredietrisico dat in de activa van een bank besloten ligt.
In Italië is dit momenteel vastgelegd op 8% - 7% voor bankondernemingen - van de gewogen risicoactiviteiten (zowel per kassa als buiten de balans).
Waar wij het absoluut niet mee eens zijn, is dat het toezichthoudend orgaan - de Banca d' Italia - onder bepaalde voorwaarden een hogere minimumeis kan vaststellen.
Het gaat niet aan de regels tijdens de wedstrijd te veranderen, zoiets moet vooraf gebeuren.
Wij gaan dus akkoord met een hogere wegingsratio - bijvoorbeeld 10% - maar het moet wel in alle gevallen en omstandigheden een vast percentage zijn.
Vandaar dat sub d) van artikel 53 van de TULB, waarin dit aspect ter sprake komt, afgeschaft moet worden, net zoals alle regelingen in de lidstaten die wijzigingen achteraf toestaan, geschrapt moeten worden.
Bij de beoordeling van de richtlijn over de eigen middelen van kredietinstellingen moeten verscheidene met elkaar conflicterende belangen zorgvuldig worden afgewogen.
De voorstanders hebben recht op bescherming van hun belangen, en bemiddeling is noodzakelijk om een rechtvaardige regeling te vinden.
In de eerste plaats zouden spaarders profijt hebben van een geharmoniseerde regeling voor de hele EU, omdat hun spaartegoeden daardoor aan de hand van dezelfde criteria tegen verliezen worden beschermd.
Aan de andere kant vreest het midden- en kleinbedrijf dat het door deze regeling moeilijker krediet zal kunnen krijgen, omdat het niet dezelfde garanties kan bieden als grote bedrijven.
Dat zou tot een verlies van arbeidsplaatsen in deze sector kunnen leiden.
De roep om een langere overgangstermijn veroorzaakt een tweede belangenconflict. Enerzijds worden zo veel mogelijk banken, en met name de kleinere, hierdoor in de gelegenheid gesteld om de nodige nieuwe regelingen in hun bedrijfsvoering te integreren.
Anderzijds is een vertraging van de omzetting gunstig voor de Amerikaanse banken, die van de huidige regeling kunnen profiteren en Europese banken uit de markt kunnen prijzen.
Een dergelijke benadeling van onze bedrijven moet worden vermeden, zonder dat de kracht van grote Europese ondernemingen ten nadele van kleinere bedrijven wordt gebruikt.
Wij steunen de eis dat er een oplossing wordt gevonden voor het conflict tussen de VS en de EU, dat uit de discriminerende Gramm-Leach-Bliley-wet voortkomt.
Al met al is de wens tot harmonisatie in Europa terecht, omdat harmonisatie tot meer zekerheid en eerlijkheid voor alle betrokkenen leidt.
Daarbij mag een kant echter niet ten koste van de andere worden bevoordeeld.
Voorlopige oprichting van de Europese Politieacademie (EPA)
Aan de orde is het verslag (A5-0316/2000) van de heer Posselt, namens de Commissie vrijheden en rechten van de burger, justitie en binnenlandse zaken, over het initiatief van de Portugese Republiek met het oog op de aanneming van een besluit van de Raad over de voorlopige oprichting van de Europese Politieacademie (EPA) (9679/2000 - C5-0373/2000 - 2000/0811(CNS)).
Mijnheer de Voorzitter, wij hebben het vandaag over belangrijke en minder belangrijke verslagen gehad.
Ik denk dat dit een belangrijk verslag is, en ik ben dan ook trots en gelukkig dat het op een vrijdag wordt behandeld en in stemming wordt gebracht, want vrijdag is een gewone werkdag.
Ik vind dat wij er als Europees Parlement ook trots op mogen zijn dat wij het idee van een Europese Politieacademie naar voren hebben gebracht.
U weet dat het idee in 1995 op een vergadering van politiemensen te Deggendorf in Zuid-Beieren is geboren, en dat het Parlement het in 1998, in het kader van een verslag over de uitbreiding en interne veiligheid, unaniem heeft overgenomen.
Het ging toen om een belangrijke kwestie, die steeds dringender wordt, namelijk dat we de kandidaat-landen niet alleen economisch op de toetreding moeten voorbereiden. Er moet vooral aan de randvoorwaarden met betrekking tot democratie, de rechtsstaat en het openbaar bestuur zijn voldaan.
Bij lezing van de laatste voortgangsverslagen kunnen we vaststellen dat het met de omzetting van de wetgeving veel beter gaat, maar dat de toepassing van de wetgeving in de kandidaat-landen nog moeilijkheden oplevert.
Het is na een dictatuur van tientallen jaren immers een enorme opgave een nieuw politieel en justitieel apparaat en een nieuw openbaar ministerie op te bouwen.
Deze landen hebben op eigen kracht de weg naar de democratie gevonden, nadat ze decennialang politiestaten zijn geweest. Wij hebben destijds in ons verslag de wens uitgesproken dat daar weer politieagenten worden opgeleid die werkelijk Europese en democratische normen niet alleen overnemen, maar deze als partners mede bepalen.
Zo is het idee van een Europese Politieacademie voor de lidstaten van de Europese Unie en de kandidaat-landen ontstaan.
Dat idee van het Parlement is vervolgens door de Top van Tampere overgenomen. Ik ben de Raad erg dankbaar dat hij dit project, dat door onze instelling is bedacht, tot het zijne heeft gemaakt.
Mijn dank gaat echter vooral uit naar commissaris Vitorino, die zich energiek voor de oprichting van de Europese Politieacademie inzet. Het is ook de Portugese regering geweest, die de commissaris natuurlijk tamelijk na staat, die daartoe het initiatief heeft genomen en daarvoor onze dank verdient.
Zowel de Raad als de Commissie vrijheden en rechten van de burger, justitie en binnenlandse zaken van het Parlement willen dat de Europese Politieacademie volgend jaar al verwezenlijkt wordt, in de vorm van een netwerk tussen de nationale politieopleidingen dat gemeenschappelijk dingen importeert, een gemeenschappelijke leiding heeft en gemeenschappelijke opleidingsprogramma's verzorgt.
Wij willen echter dat dit pas een eerste stap is, en dat er ten laatste binnen twee of drie jaar een echte politieacademie wordt opgericht.
Ik wil in dit verband een mooie uitspraak van het Franse voorzitterschap citeren, dat heeft gezegd dat wij een echte gemeenschappelijke politieacademie nodig hebben om een politieopleiding met een Europees karakter te ontwikkelen.
Juist met het oog op de bescherming van de buitengrenzen en de strijd tegen de georganiseerde misdaad, maar ook om de bescherming van de mensenrechten in de Europese Unie op peil te houden, is zo'n gemeenschappelijke opleiding dringend noodzakelijk.
Politievakbonden en beroepsorganisaties steunen dit idee massaal.
Zij weten dat talrijke steden in het grensgebied tussen de EU en de kandidaat-landen, bijvoorbeeld in het oosten van Beieren, al voor zo'n politieacademie ijveren.
Ik denk echter dat het nog te vroeg is om daarover een beslissing te nemen.
Natuurlijk zou dat gebied de beste vestigingsplaats zijn.
Vooraleerst gaat het er echter om dat de politieacademie er werkelijk komt. Alle politieke stromingen werken daaraan mee.
Ik wil de Beierse en de Duitse ministers van Binnenlandse Zaken, en de voormalige minister van Binnenlandse Zaken van Oostenrijk, Schlögel, bedanken omdat zij dat destijds in Tampere samen mogelijk hebben gemaakt.
Ik denk dat dit een unieke kans is om Europa op een concrete manier vorm te geven, door te laten zien dat ons rechtsstatelijke karakter niet alleen op papier bestaat, maar ook in het gewone leven tot uitdrukking wordt gebracht.
Wij mogen er als Europees Parlement trots op zijn dat dit idee en dit initiatief van ons afkomstig zijn, en dat dit idee al over een paar maanden werkelijkheid wordt.
Mijnheer de Voorzitter, mijnheer de commissaris, beste collega' s, ik wil allereerst de rapporteur, onze collega de heer Posselt, gelukwensen met het uitmuntende werk dat hij heeft verricht in het kader van dit initiatief tot de voorlopige oprichting van een Europese Politieacademie.
Het is een onderwerp waarvoor hij zich al geruime tijd zeer consistent inzet.
We hebben hier te maken met een buitengewoon nuttig instrument. Op deze wijze kunnen we niet alleen de samenwerking tussen de lidstaten verbeteren, maar ook die tussen de lidstaten en de kandidaat-landen voor toetreding, alsmede Noorwegen en IJsland.
Dit soort politiesamenwerking is van fundamenteel belang als we de Europese burgers in de Europese ruimte voor vrijheid, veiligheid en rechtvaardigheid ook werkelijk een hoge mate van veiligheid willen bieden. Het Portugese voorzitterschap beoogde met dit initiatief gevolg te geven aan de conclusies van Tampere met de opzet om daarbij ook de in het scorebord vastgelegde deadlines te respecteren.
De bedoeling was om een netwerk op te zetten waarin de reeds bestaande nationale instellingen van alle lidstaten ondergebracht zouden worden. Dat zou dan de eerste stap zijn in de richting van een Europese Politieacademie, en daarmee zouden we de kwaliteit van de opleiding van hoge politiefunctionarissen verhogen.
We beginnen nu met de opleiding van een volgende generatie politiefunctionarissen. Deze moeten in een Europees kader kunnen functioneren: ze moeten dus voorbereid worden op de toepassing van Gemeenschapsrecht en de tenuitvoerlegging van gemeenschappelijke acties.
Bovendien zal op deze manier de bekendheid met de internationale instrumenten toenemen. Tot slot hopen we de samenwerking en coördinatie tussen de Academie en andere multinationale Europese instellingen voor de opleiding van politieambtenaren te verbeteren.
We zijn ons ervan bewust dat het in deze fase vrij eenvoudig zal zijn een consensus te bereiken.
De overgang naar de volgende fase - dat wil zeggen, de institutionele en fysieke concretisering van de toekomstige Europese Politieacademie - zal echter wel de nodige problemen oproepen.
We weten dat er nog steeds lidstaten zijn die de oprichting van de Academie alleen steunen als deze beperkt blijft tot een permanent netwerk van nationale instellingen. We hopen echter dat een meerderheid dit voorstel aanvaardt als een overgangsfase die ons in staat moet stellen binnen niet meer dan drie jaar een degelijke instelling op te bouwen.
Dit voorstel wordt door de Commissie gesteund, en het is door commissaris António Vitorino vurig verdedigd.
Ook de rapporteur verdedigt dit standpunt, dat tevens het standpunt van de Europese Volkspartij is. De rapporteur gaat zelfs nog iets verder.
Hij stelt voor de hierboven genoemde termijn te verkorten tot twee jaar. Als het mogelijk is ook zo de beoogde doelstellingen te bereiken, dan is het in ieders belang dat we termijnen voor de verwezenlijking van Europese ruimte voor vrijheid, veiligheid en rechtvaardigheid aanpassen.
Mijnheer de Voorzitter, ik wil commissaris Vitorino van harte bedanken voor zijn aanwezigheid hier bij het debat over deze twee verslagen van de Commissie vrijheden, die mijns inziens zeer belangrijk zijn.
Wat het verslag van de heer Posselt betreft - de heer Posselt heeft inderdaad uitstekend werk verricht - is het een feit dat justitie- en politiesamenwerking twee nieuwe sectoren zijn voor de Europese Unie. Elk voorstel daarvoor is dan ook een stap vooruit.
In de conclusies van Tampere wordt uitdrukkelijk verwezen naar de noodzaak van een Europese politieacademie.
De Commissie vrijheden heeft mijns inziens met haar amendementen het voorstel van het Portugees voorzitterschap verrijkt. Wij zijn bijvoorbeeld van mening dat de opleiding van politieagenten niet alleen beperkt mag blijven tot grensoverschrijdende politiesamenwerking en misdaadbestrijding.
Daaronder moeten ook beleidssectoren vallen, zoals mensenrechten, dienstverlening aan burgers, gebruik van nieuwe technologie, niet-repressieve praktijken voor wetshandhaving, preventie van criminaliteit en eerbiediging van de rechtsstaat. Ook moet kennis van de politieke, economische en sociale ontwikkelingen in de Europese Unie daarin een plaats kunnen vinden.
Op al deze gebieden kan de politieacademie - of deze nu de vorm krijgt van een netwerk ter coördinatie van de nationale opleidingsinstituten, of van een regelrechte academie met een vaste standplaats - een belangrijke rol vervullen bij de bevordering van beste praktijken en moderne planningsmethoden.
Natuurlijk moet prioriteit worden verleend aan de landen waarmee de Europese Unie toetredingsonderhandelingen voert.
Uitbreiding van de Europese Unie betekent uitbreiding van het gebied waarop vrij verkeer van burgers plaatsvindt. Daarom moet deze uitbreiding gepaard gaan met aanvullende veiligheidsmaatregelen en maatregelen voor vreedzame samenleving tussen de lidstaten.
De kandidaat-landen mogen geen vertraging oplopen bij hun opname in de derde pijler, in de pijler "justitie en binnenlandse zaken" .
Daarom moet een concreet kader worden opgesteld voor de samenwerking van de Europese politieacademie met de politiediensten van deze landen.
Ik wil verder nog beklemtonen dat het Europees Parlement hier uitsluitend een adviserende rol speelt.
De totstandbrenging van nieuwe Europese structuren zal zeker een weerslag hebben op het leven van de burgers, temeer daar wij ons nu ook gaan bezighouden met politieactiviteiten.
Daarom wil ik de Raad uitnodigen - die mijns inziens vandaag afwezig is - de door ons ingediende amendementen aandachtig te bekijken en serieus rekening te houden met ons advies.
Voorzitter, mijnheer de commissaris, collega's, ik hoop zoals de vorige sprekers dat dit initiatief niet als de zoveelste Europese constructie wordt bekeken, maar dat men dit initiatief ernstig neemt en bijgevolg ook voldoende kansen zal bieden.
Ik heb alleen wat bedenkingen met betrekking tot de naamgeving.
Het woord politieacademie doet mij denken aan een Amerikaans tv-feuilleton over politie dat nogal op de lachspieren werkt.
Anderzijds vind ik het woord academie te weinig assertief wanneer het over politiewerking gaat.
Dat is natuurlijk maar een detail.
Ik denk dat het belangrijker is om ons tot de essentie te beperken.
De maatschappelijke situatie in de meeste lidstaten van de Europese Unie is nu eenmaal van dien aard dat er inderdaad grote nood is aan grensoverschrijdende samenwerking tussen de verschillende politiediensten.
De grensoverschrijdende samenwerking kan slechts tot resultaten leiden indien aan een aantal voorwaarden wordt voldaan, als men de grootste zorg besteedt aan passende, doelgerichte programma's voor vervolgopleidingen, als men aandacht heeft voor de opleidingen inzake de respons van de lidstaten op crisissituaties in derde landen en als men op professionele wijze uitwisselingen en detacheringen mogelijk maakt met de nadruk op het professionele aspect.
Bijzondere aandacht moet ook besteed worden aan de opleidingen op Europees niveau inzake misdaadpreventie, het handhaven van de openbare orde en een efficiënte grensbewaking.
Anderzijds dient een Europese politieacademie het forum te worden voor het verkrijgen van inzicht en het verdedigen van de kennis van de diverse nationale politiestelsels.
Kortom, ik hoop dat onverwijld gestalte zal worden gegeven aan dit initiatief dat mijns inziens en ook volgens mijn fractie beantwoordt aan de nood om een Europese opleidingsstructuur tot stand te brengen.
Mijnheer de Voorzitter, als ik iets geleerd heb over regionale problemen sinds ik in het Parlement ben gekozen, dan is het wel dat de artikelen 5 en 6 van het Europees Verdrag voor de rechten van de mens overal in Europa zeer verschillend worden geïnterpreteerd - het recht op kortdurende hechtenis vóór de terechtzitting en een snelle afhandeling van de gerechtelijke procedure alsook het recht om hangende de gerechtelijke procedure in vrijheid te worden gesteld wanneer de gerechtelijke procedure niet in korte tijd kan worden afgerond.
In de verschillende regio' s van de Unie worden deze rechten zeer verschillend uitgelegd.
Ik ben afkomstig uit een land waar de wettelijk toegestane duur van de hechtenis maximaal 110 dagen bedraagt.
Een persoon die 110 dagen in hechtenis is geweest zonder te zijn berecht, moet in vrijheid worden gesteld en mag nooit meer voor het betreffende feit worden vervolgd.
Ik heb geconstateerd dat de omstandigheden in de huizen van bewaring in Frankrijk en Portugal sterk verschillen.
Mensen kunnen in afwachting van hun proces zeer lange tijd worden vastgehouden.
Binnen Europa hebben we op dit belangrijke punt niet bepaald een uniform beleid.
Dit staat in direct verband met onze detentiepraktijken.
Hebben we een cultuur waarin mensen zo kort in hechtenis worden gehouden als nodig is, de bewijsvoering zo snel mogelijk wordt afgerond en de gerechtelijke procedure wordt bespoedigd, of hebben we een systeem waarin mensen doen wat hun het beste uitkomt?
Wanneer we binnen Europa een uniforme, op goede praktijken gebaseerde detentiecultuur kunnen ontwikkelen, zou dat een goede zaak zijn.
Maar zoals ik in een debat eerder deze week heb gezegd, bestaat het gevaar dat we een soort algehele gemakzucht ontwikkelen en uitgaan van de kleinste in plaats van de grootste gemene deler.
We moeten garanderen dat als we een politieacademie oprichten, het uitgangspunt daarvan zal zijn dat binnen onze politiepraktijken de mensenrechten en de burgerrechten beter moeten worden geëerbiedigd, zoals in het verslag van de heer Posselt wordt benadrukt.
Efficiëntie van politiediensten betekent echt niet willekeurig mensen van de straat plukken en ze in het gevang gooien.
Het gaat erom de mensen op te sporen die daadwerkelijk misdaden plegen en hen op fatsoenlijke wijze te berechten, waarbij de politiediensten en de gerechtelijke instanties goed op elkaar aansluiten.
Wanneer we een politieacademie kunnen oprichten waarmee dit kan worden gerealiseerd of wanneer we een begin kunnen maken met hierop gebaseerde gemeenschappelijke praktijken, dan zou dat een goede zaak zijn.
De voorgaande sprekers lijken er in meerderheid vanuit te gaan dat het van cruciaal belang is om de academie te vestigen op één enkele locatie.
Ik zie de noodzaak in van één enkele zetel voor de administratie, maar ik zou de leden van het Parlement willen verzoeken serieus in overweging te nemen of het ten behoeve van gemeenschappelijke communautaire politiepraktijken beter is om iedereen op te leiden op één enkele locatie of dat het de voorkeur verdient om de opleidingen elk jaar of per thema op een andere politieacademie in een andere regio van de Unie te organiseren.
In het laatste geval gaan mensen de verschillen in de plaatselijke opvattingen en de regionale benaderingen waarderen.
Wij hopen dat onze politiediensten op den duur daadwerkelijk goede praktijken van elkaar zullen leren, en geen slechte praktijken.
Als we daarin slagen, dan zouden we een politieacademie hebben waarop we als Europeanen trots kunnen zijn.
Ik hoop dat dit voortreffelijke voorstel en dit voortreffelijke verslag daartoe zal leiden.
Mijnheer de Voorzitter, er is in principe niets aan te merken op het idee om een Europese Politieacademie op te richten, of die academie nu alleen virtueel bestaat of ergens een vaste zetel heeft.
De vraag is echter wat die academie gaat doen, welke doelstellingen en taken zij krijgt. Ik zal op een enkel punt ingaan.
De heer Posselt schrijft dat de academie op basis van gemeenschappelijke normen opleidingen voor nationale politiefunctionarissen moet verzorgen.
Maar daar beginnen de problemen al, want welke gemeenschappelijk normen zijn dat?
Mijnheer Posselt, u weet dat het politiewerk in de Duitse Bondsrepubliek volledig onder de bevoegdheden van de deelstaten valt.
Als u de politiewetten van de deelstaten eens met elkaar vergelijkt, dan zult u zien dat in Brandenburg deëscalatie als het hoogste gebod bij het inzetten van politie geldt, terwijl dit niet in de Berlijnse politiewet staat.
In de Brandenburgse wet is verder de verplichting opgenomen dat politieagenten in actieve dienst hun naam op hun uniform moeten dragen, zodat iemand die bij een demonstratie door de politie wordt aangevallen de naam van de agent kan lezen en weet wie het gedaan heeft.
Als u gemeenschappelijke normen wilt, moet u die dus eerst omschrijven, anders kan de opleiding op volkomen verschillende manieren worden ingevuld.
Als het er daarentegen alleen om gaat op diverse gebieden ervaringen uit te wisselen, dan is daar echt geen aparte academie voor nodig.
U heeft het over de handhaving van de openbare orde.
In orde, daar heb ik geen moeite mee.
De vraag is alleen weer: met welke middelen?
Ook die vraag wordt in de politiewetten van de deelstaten volledig verschillend beantwoord.
Wat verstaat u daaronder?
U noemt in uw verslag ook de inzet van de politie bij de grensbewaking.
Nu vraag ik u!
Bij ons - in andere landen ligt dat anders - zijn de grensbewaking, waarvoor een apart korps bestaat, en politietaken zeer duidelijk van elkaar gescheiden.
Als u zoiets schrijft, kan ik dat niet steunen zolang niet vaststaat welke gemeenschappelijke activiteiten er worden gepland en welke normen er precies gelden.
Ik moet u eerlijk zeggen dat ik zelfs het basisidee niet kan aanvaarden zolang dat niet duidelijk is.
Mijnheer de Voorzitter, dit is een film die wij al gezien hebben en die ons toen ook al niet beviel.
Dit is het zoveelste voorlopige, maar niet tijdelijke besluit, het gebruikelijke cadeautje dat het Parlement van de Raad toegeschoven krijgt.
Net zoals Europol is voortgesproten uit de Antidrugseenheid, zo zal Eurojust, en misschien ook wel de Europese Officier van Justitie, voortspruiten uit het justitiële samenwerkingsteam.
Het is dus wel zeker dat een lichte en momenteel haast etherische instelling als de Europese politieacademie een zoveelste ambtelijke constructie genereert, alsof bureaucratisering van het beleid inmiddels in de genen van de Europese Unie gebakken zit.
Het ligt voor de hand en het is zelfs een open deur te stellen dat de georganiseerde misdaad die op internationaal niveau opereert alleen maar aangepakt kan worden met grensoverschrijdend beleid, net zoals het vanzelfsprekend is dat de nationale politiediensten opgeleid moeten worden om de criminaliteit, de culturele, juridische en taalkundige problemen die kunnen voortvloeien uit enerzijds de Europese integratie en anderzijds de integratie van de criminele organisaties, beter het hoofd te bieden.
Dit betekent in onze optiek echter niet dat het nodig is een nieuwe organisatie in het leven te roepen.
De doelstellingen die men aanvoert om de totstandbrenging van een politieacademie te rechtvaardigen - en dat zijn doelstellingen waar wij achter staan - worden veel beter en op meer efficiënte wijze bereikt als men de huidige nationale academies gaat stimuleren om opleidingscursussen, uitwisselingen, masterprogramma' s en specialisaties te ontwikkelen waarmee de leemte, die er werkelijk is, opgevuld kan worden.
Dit alles doet niets af aan het feit dat collega Posselt naar ons gevoel uitstekend werk verricht heeft.
Het standpunt van de socialistische collega' s is ons daarentegen een raadsel.
Collega Karamanou heeft zojuist het Europees Parlement gefeliciteerd omdat het een adviserende rol krijgt, maar nog maar heel kort geleden heeft de socialistische fractie tegen gestemd, om ervoor te zorgen dat in de raad van bestuur van Europol Parlementsleden met stemrecht konden komen.
Dankzij echter het werk van collega Posselt wordt eindelijk geregeld dat bij de opleiding van politiepersoneel ook mensen- en defensierechten worden betrokken. Ook komt de suggestie om een virtuele politieacademie op te zetten die de mogelijkheden van Internet weet uit te buiten, heel goed van pas.
Algemeen gesproken blijft de Europese Unie denken, werken en zich organiseren met dezelfde criteria als die welke aan het begin van de eeuw gehanteerd werden, in plaats van dat zij de new economy benut om zich een nieuw beleid van arbeidsstructuur en arbeidsorganisatie aan te meten.
Wij stemmen voor de amendementen maar tegen de wetgevingsresolutie.
Mijnheer de Voorzitter, volgens het besluit van de Raad tot oprichting van de Europese Politieacademie heeft deze EPA tot doel bij te dragen aan de opleiding van hoge functionarissen van de wetshandhavingsdiensten met politionele bevoegdheden.
Ik wil erop wijzen dat de rapporteur de aanduiding 'functionarissen van de wetshandhavingsdiensten met politionele bevoegdheden' wil vervangen door 'politie' , wat waarschijnlijk een goed idee is.
Wat me echter ook opviel, was dat deze opleiding gericht is op het ondersteunen en ontwikkelen van een Europese aanpak op het gebied van misdaadbestrijding en bescherming van de binnenlandse veiligheid.
De rapporteur zou hieraan graag 'criminaliteitspreventie, dienstverlening, innovatie en grensbewaking' willen toevoegen. Bovendien wil de rapporteur 'binnenlandse veiligheid' vervangen door 'binnenlandse veiligheid in de zin van de handhaving van de openbare orde' .
Mijn bezwaar tegen deze formuleringen is dat ik niet precies weet wat de Europese aanpak ter handhaving van de openbare orde etc. feitelijk inhoudt.
Dit wordt noch in het besluit van de Raad, noch in het verslag van de rapporteur gepreciseerd.
Het enige wat ik er vanuit louter Brits gezichtspunt over kan zeggen, is dat ermee bedoeld wordt dat de praktijken van het Europese vasteland in heel Europa verplicht moeten worden, en dat onze eigen politie-eenheden een ongezonde belangstelling aan de dag moeten gaan leggen voor gepantserde auto' s, waterkanonnen, lanceerinrichtingen voor traangas en schattige pistooltjes die ze aan hun overvolle riemen kunnen hangen.
Afgezien hiervan is het verrassend te lezen dat er überhaupt zoiets als een Europese aanpak op het gebied van de misdaadbestrijding bestaat.
Ik ben er vast van overtuigd dat het merendeel van de Britse bevolking geschokt zal reageren op de gedachte dat de binnenlandse veiligheid een terrein is waarop enige inmenging van de Europese Unie mogelijk is.
De Britten zullen zo mogelijk nog meer geschokt zijn als ze vernemen dat de Europese Politieacademie zich volgens het Europees Parlement moet gaan bezighouden met de opleiding van politie- en grensbewakingseenheden - dat wil zeggen invoerrechten en accijnzen - teneinde hen voor te bereiden op de toepassing van het Gemeenschapsrecht en de omzetting van gezamenlijke en communautaire maatregelen in nationaal recht.
En daar komt de aap uit de mouw: Gemeenschapsrecht en gezamenlijke en communautaire maatregelen.
Het is zonneklaar waar de Europese Unie naar streeft: een gezamenlijke aanpak - de Europese aanpak - op het gebied van misdaadbestrijding en binnenlandse veiligheid.
Ik ben ervan overtuigd dat de Europese Unie veel subtieler te werk zal gaan dan hier wordt gesuggereerd.
Onze politie zal haar eigen uniformen mogen houden, met inbegrip van de gerieflijke wollen truien.
De rangen zullen dezelfde blijven, evenals de lokale insignes.
Alle uiterlijke kenmerken zullen ongewijzigd blijven, maar met de vakkundige bedilzucht van de Europese academie zal de agenda gaandeweg veranderen in een Europese agenda, die voorziet in toepassing van het Gemeenschapsrecht en gezamenlijke en communautaire maatregelen.
Deze situatie lijkt in vrijwel niets meer op de gemeenschappelijke markt waartoe het Verenigd Koninkrijk in 1973 toetrad.
In die tijd zou niemand een profeet hebben geloofd die waarschuwde dat agent Dixon uit de televisieserie Dixon of Dock Green ooit nog de 'Ode an die Freude' zou fluiten en zou bestuderen hoe de Europese politionele aanpak moest worden doorgevoerd in Britse gevangenissen.
Maar hier zitten we nu, in een bijna leeg Parlement in Straatsburg, dat getuige is van het bijna onvoorstelbare.
Onze eigen premier Tony Blair, zijn minister van Buitenlandse Zaken Cook en andere Britse ministers mogen dan wel ontkennen dat er een superstaat in de maak is, maar als ik kennis neem van voorstellen voor het opleiden van onze eigen politie-eenheden teneinde de Europese aanpak op het gebied van misdaadbestrijding en binnenlandse veiligheid in praktijk te brengen, dan is dat een teken aan de wand.
Zoals u wellicht hebt begrepen, zal ik dit verslag niet steunen.
Mijnheer de Voorzitter, in reactie op de vorige spreker wil ik opmerken dat ik in de bijna 20 jaar dat ik lid ben van dit Parlement nooit iets over de gemeenschappelijke markt heb gehoord.
Als de vorige spreker de antecedenten onderzoekt van een aantal van de toenmalige afgevaardigden van zijn eigen lidstaat, het Verenigd Koninkrijk, dan zal hij constateren dat dit extreem-linkse socialisten waren die met hun aan hysterie grenzende houding tegenover de Europese Unie zo ongeveer alles voorspelden waar hij nu bang voor is.
Aangezien ik behoor tot een andere kleur van het politieke spectrum, is het interessant om te horen hoe hij met dezelfde hysterie dezelfde punten van zorg naar voren brengt.
In die dagen was Moskou of Boedapest de hoofdstad.
Daar kwamen de idealen vandaan die ze ons voorlegden en daar zetelden de regimes waar ze voor werkten.
Ik ben echter blij dat de opvattingen binnen de Labourpartij in Groot-Brittannië sindsdien zijn veranderd.
Ik wil de heer Posselt danken voor zijn verslag.
Het werk dat wij op een vrijdagochtend in het Parlement doen, is even legitiem als de werkzaamheden die we op een maandag of om het even welke andere dag verrichten.
Inderdaad is erop gewezen dat op woensdagavond, toen de commissaris de BSE aan de orde stelde, iemand opmerkte dat er slechts 17 afgevaardigden in het Parlement aanwezig waren.
Vanmorgen zijn er veel meer afgevaardigden, en ik zou het betreuren wanneer de vrijdag niet wordt benut terwijl we een echt debat kunnen voeren, op elkaar kunnen reageren en de tijd kunnen nemen om naar elkaar te luisteren.
Het inkorten van de vergaderweek in Straatsburg betekent een verarming van het Parlement en de democratie in Europa.
Ik juich dit voorstel dan ook toe.
Het Parlement kan er trots op zijn dan het voorstel tot oprichting van deze academie hier is ontstaan, en we zijn het Portugese voorzitterschap erkentelijk dat het dit voorstel heeft opgepakt en zijn de Commissie en de Raad erkentelijk voor hun steun.
Het is een goed idee. In een Europese Unie waarin mensen bewegingsvrijheid, handelsvrijheid en vrijheid van vestiging hebben en waarin mensen uit Schotland naar Sicilië of Griekenland kunnen reizen, is het niet meer dan logisch dat er een gemeenschappelijk stelsel voor handhaving van de rechtsstaat wordt ontwikkeld.
Momenteel ontbreekt deze gemeenschappelijke aanpak.
Ikzelf ben afkomstig uit een staat waar de politie is voortgekomen uit een chaotische toestand - een burgeroorlog.
Men was destijds echter zo verstandig om ongewapende politie-eenheden op te richten die sociaal zeer betrokken zijn bij de gemeenschappen waarin ze leven en werken.
Men kan deze politie-eenheden zachtaardig noemen, maar zij slaagden erin de wonden van de burgeroorlog te helen en de idee van handhaving van de openbare orde geloofwaardig te maken.
Telkens wanneer ik het Europese vasteland bezoek, ben ik enigszins verbaasd over de afstandelijkheid en de zichtbaar hardere opstelling van de politie.
Ik zou een harmonisering van normen in sommige lidstaten van de Europese Unie toejuichen.
Wij allen hebben in ons eigen land misstanden meegemaakt.
Ik hoop dat deze academie ons zal helpen bij een beter begrip van het hele systeem.
Voorzitter, er bestaan machtige criminelen die denken dat er voor hen geen wetten bestaan en die ieder te slim af zijn.
Sinds binnen de Europese Unie de grensbewaking is verdwenen, storen ze zich ook niet meer aan staatsgrenzen.
Grensoverschrijdende criminaliteit vraagt om een grensoverschrijdende aanpak.
Omdat iedereen het daarover eens is, wordt er al jaren gewerkt aan een nauwere samenwerking tussen de politie van de verschillende lidstaten en hun regio's.
Drie dagen geleden heb ik naar aanleiding van de verslagen Marinho, Karamanou en Roure gewezen op de gevaren die daaraan kleven.
Een versterkte en gecentraliseerde politie, die wordt losgemaakt uit haar omgeving, zoekt haar eigen prioriteiten.
Het idee van een Europese politieacademie berust op de veronderstelling dat er overeenstemming bestaat over de taakstelling en de werkwijze van de politie.
We zien dat de politie in het ene land op dezelfde situatie heel anders reageert dan in het andere land.
In Nederland is de politie getraind in deëscalatie van conflicten en in repressieve tolerantie, waarbij het bestaan van subculturen, etnische minderheden, het gebruik van kerken als vluchthavens voor mensen zonder legale verblijfsstatus en het organiseren van politiek protest als normale maatschappelijke verschijnselen worden gezien.
In sommige andere landen wordt, naar mijn indruk, nog steeds uitgegaan van geweld als methode om namens de overheid een prestigestrijd te winnen tegen alles wat onrust kan opleveren.
De heer Posselt heeft deze week de bijdrage van de Franse president De Gaulle aan het vinden van vrede in Algerije ten voorbeeld gesteld aan de rol die Kostunica zou moeten spelen om het probleem Kosovo op te lossen.
Hij klaagde ook de situatie aan waarin Hitler kon beweren dat hij ongestraft de joden kon uitroeien omdat zich toch niemand meer de massamoord op de Armeniërs herinnerde.
Op zulke momenten kan ik het met de heer Posselt zeer eens zijn.
Over de visie op de politie blijven we daarentegen waarschijnlijk duurzaam van mening verschillen.
Ik geef de voorkeur aan een kleinschalig opgeleide en georganiseerde politie die voortdurend wordt gevoed door signalen uit de samenleving waarin zij moet functioneren.
Mijnheer de Voorzitter, geachte afgevaardigden, de oprichting van de Europese Politieacademie is volgens de Commissie een onderwerp van het allerhoogste belang voor de Europese Unie, niet alleen als we denken aan de samenwerking op het gebied van justitie en binnenlandse zaken, maar ook in het kader van de uitbreiding van de Europese Unie. De discussie over dit onderwerp op Europees niveau is een initiatief van dit Parlement.
Reeds heel vroeg in dat proces heeft de Commissie tegenover de lidstaten de belofte gedaan om acties te ontwikkelen gericht op de verwezenlijking van wat je een Europese politiecultuur zou kunnen noemen. De efficiëntie van dit type misdaadbestrijding moet voldoen aan de strengst mogelijke professionele normen, en zulks in een klimaat van respect voor de rechten en vrijheden van de burgers.
De Commissie is bijzonder ingenomen met de snelle voortgang die er dit opzicht geboekt is, hetzij door het Portugees voorzitterschap, die dit initiatief heeft genomen, hetzij door het Franse voorzitterschap, dat zich tot aan het einde van dit jaar voor dit initiatief zal inspannen. Ik kan dus vaststellen dat de inspanningen van alle betrokkenen ertoe zullen leiden dat er werkelijk een Europese Politieacademie zal worden opgericht, en dat nog geen jaar na een dienovereenkomstig besluit van de Europese Raad van Tampere.
Ik wil daarom de parlementaire Commissie vrijheden en rechten van de burger gelukwensen. Ik dank daarbij eerst en vooral de rapporteur, de heer Posselt, voor zijn persoonlijke inzet.
Het is een uitstekend verslag, met een sterke analyse. Met dit verslag wordt een belangrijke bijdrage geleverd aan de totstandkoming van de Europese Politieacademie.
Wat de toekomst van de Academie betreft: de Commissie is - zoals u bekend zal zijn - van mening dat conclusie 47 van de Europese Raad van Tampere duidelijk aangeeft dat de netwerkfunctie van de Academie - datgene dus, wat men wel de virtuele Academie noemt - niet meer dan een eerste etappe zal zijn.
Net als het Parlement, is ook de Commissie van mening dat er binnen korte en duidelijk omschreven termijnen een formule moet worden gevonden die de opleidingsacties een grotere continuïteit verleent, en dan niet alleen voor de hogere politiekaders.
Ik wil er overigens wel op wijzen dat we het hier niet hebben over het creëren van een Europese politie.
We hebben het over de noodzaak om ervaringen en informatie uit te wisselen. Zo kunnen we uitvinden hoe we bij de misdaadbestrijding het doeltreffendst kunnen optreden tegen transnationale misdaad, zonder af te doen aan het respect voor de rechten van de burgers.
Er zijn landen - zoals, bijvoorbeeld, het Verenigd Koninkrijk - die zich altijd uitgesproken hebben voor een soort buurtpolitie. Dit oorspronkelijk Britse concept wordt nu gelukkig ook in een aantal landen van "continentaal Europa" aanvaardt.
Wie werkelijk gelooft in de oplossingen die men zelf verdedigt hoeft niet bang te zijn voor een confrontatie met de oplossingen die anderen aandragen.
Voor de overgang van een virtuele Politieacademie of -hogeschool naar een daadwerkelijk instituut met die naam volstaat het volgens de Commissie niet te verwijzen naar het feit dat alleen dan de politieapparaten van de verschillende lidstaten efficiënt kunnen samenwerken.
Die overgang wordt pas gerechtvaardigd door de noodzaak om zo spoedig mogelijk een opleidingsstrategie te ontwerpen voor de politiemachten van de kandidaat-landen.
Dit is volgens mij een prioriteit die niet alleen voor die kandidaat-landen zelf van belang is: we moeten onze burgers immers de garantie kunnen geven dat uitbreiding de veiligheid in de lidstaten niet in gevaar brengt.
Ik wijs het Parlement erop dat de Commissie bereid is de samenwerking voort te zetten. Dat geldt niet alleen voor het opzetten van de Academie, maar ook voor het functioneren ervan.
Ik heb kennis genomen van het voorstel van de heer Posselt volgens hetwelk de Commissie in 2003 een verslag zou moeten opstellen over de toekomst van de Academie. De analyse van de raad van bestuur van de Academie zou daarbij als basis dienen.
De Commissie is bereid dat te doen als er een daartoe strekkend besluit wordt genomen. Ik geloof overigens niet dat de Raad het daarmee eens zal zijn.
De Raad heeft liever dat de Politieacademie zich volgens een intergouvernementele dynamiek ontwikkelt.
Voor ons is het van het hoogste belang dat er op het gebied van opleiding zo snel mogelijk acties worden ontwikkeld.
Ook al bevindt de Commissie zich niet in het centrum van dit proces, dat betekent nog niet dat we de ontwikkelingen niet van nabij zullen volgen. We zullen ons ervoor inspannen dat de Academie een succes wordt.
Ik ben er dan ook van overtuigd dat dit project zal bijdragen tot de veiligheid in de Europese ruimte voor vrijheid, veiligheid en rechtvaardigheid. Vrijheid en rechtvaardigheid kunnen immers alleen in een atmosfeer van veiligheid tot hun recht komen.
Mijnheer de Voorzitter, ik wil er in verband met de Europese Politieacademie op wijzen dat vooral de criminaliteit in de steden zal moeten worden bestreden.
Wij worden als parlementsleden heel vaak zelf het slachtoffer van misdrijven.
Ik hoop dat de academie een eerste aanzet zal geven om daar in de toekomst iets aan te doen.
De oprichting van een Europese Politieacademie (European Police College) is een nieuwe stap in de richting van een Europese politiestaat. De heersende klasse vindt een dergelijke academie nodig om haar belangen te kunnen beschermen tegen de eisen van het volk.
Misdaadbestrijding is slechts een voorwendsel.
De oprichting van een Europese politieacademie sluit echter wel volledig aan bij het besluit van de Europese Raad van Feira om een mobiele, repressieve "expeditiemacht" op te richten, met politie-eenheden, rechters en gevangenisautoriteiten, die de Europese Unie zal inzetten bij het beheer van "niet-militaire crises" waar dan ook op de planeet.
Wij moeten hier met name erop wijzen dat de Europese politieacademie, die waarschijnlijk in januari 2001 een begin zal maken met haar werk, niet slechts een netwerk zal zijn van de nationale instanties voor politieopleiding van de EU-lidstaten, maar ook de Midden- en Oost-Europese kandidaat-landen zal omvatten.
Het is zelfs zo dat men, om de hele zaak nog doeltreffender te maken, heeft besloten de zetel van deze academie dicht in de buurt van de grenzen tussen de huidige EU en de kandidaat-landen te leggen.
Daarom stemmen de Europese afgevaardigden van de Communistische Partij van Griekenland tegen dit verslag.
Overeenkomstig de besluiten van de buitengewone Top van Tampere, heeft het Portugese voorzitterschap in juni van dit jaar een initiatief ingediend voor de oprichting door de Raad van een Europese Politieacademie.
Wij kunnen ons geheel vinden in de doelstellingen van dit voorstel: het verzorgen van jaarlijkse opleidingscycli voor hoge ambtenaren en personeel van de politie van de lidstaten en de kandidaat-landen op alle gebieden van de criminaliteitsbestrijding waarvoor grensoverschrijdende samenwerking vereist is.
Ook kunnen wij ons geheel vinden in de gekozen methode met betrekking tot dit initiatief. Er wordt immers geen nieuwe Europese structuur opgericht met het risico dat deze niet zou aansluiten bij de nationale structuren.
Er is juist voorgesteld om de Europese Politieacademie op te richten uitgaande van het netwerk van bestaande nationale opleidingsinstituten voor hoge ambtenaren van de politie.
Binnen ieder van deze nationale instellingen zou een afdeling ten behoeve van de Europese Politieacademie moeten worden opgericht.
Deze academie zou dus nergens een vaste zetel krijgen, maar op verschillende plaatsen worden gevestigd. De raad van bestuur van de Europese Politieacademie zou moeten bestaan uit de directeuren van de verschillende nationale academies, die met volledige kennis van zaken de behoeften zouden kunnen vaststellen.
Dankzij deze structuur kan de Politieacademie de ontwikkelingen op haar grondgebied nauwlettend blijven volgen en kunnen er geen verschillen van mening ontstaan met de nationale specialisten, die aan concrete problemen het hoofd moeten bieden.
Bovendien staat deze structuur een flexibele organisatie van Politieacademie toe, waardoor ze beter kan inspelen op de ontwikkelingen. De opleidingscycli zouden immers kunnen plaatsvinden binnen de best gekwalificeerde instelling.
Dit is een goede illustratie van hoe een zogeheten Europa van netwerken zou kunnen ontstaan, dat wil zeggen een Europa dat de landen direct met elkaar in contact brengt, zonder dat er onnodige superstructuren voor in het leven geroepen hoeven te worden.
Helaas is het Europees Parlement, in tegenstelling tot mijn fractie, kennelijk geen groot voorstander van zo'n organisatie.
In de door haar ingediende amendementen probeert de Commissie vrijheden en rechten van de burger, justitie en binnenlandse zaken een andere draai aan het geheel te geven door te benadrukken dat het plan voor deze structuur van tijdelijke aard is. Ze vindt dat die structuur op korte termijn moet worden herzien en dat de Europese Politieacademie een vaste zetel moet krijgen.
Als aan deze plannen gevolg wordt gegeven, zullen we over enkele jaren een nieuwe kostbare superstructuur hebben die zich boven de nationale diensten zal plaatsen, slecht met deze diensten zal samenwerken en ook nog eens ondoeltreffend zal zijn.
Naar ik heb vernomen gaat het met Europol dezelfde kant op, als deze instelling tenminste niet snel van koers verandert.
Wij zijn van mening dat de Europese Politieacademie het best kan functioneren binnen een netwerk van nationale diensten. Dit geldt overigens ook voor de meeste andere vormen van samenwerking, met name als het gaat om zaken als politie, justitie en veiligheid.
Ik heb gestemd tegen het verslag over de voorlopige oprichting van de Europese Politieacademie.
Er is een duidelijk risico dat men in de EU op het ene terrein na het andere gelooft dat samenwerking alleen maar wordt bevorderd door het oprichten van nieuwe instellingen en het in het leven roepen van nieuwe autoriteiten.
Ik ben er bovendien tegen dat de tekst van het verslag in overweging 7 afwijkt van de tekst van de Portugese Republiek en één vaste zetel voor de Politieacademie eist, in plaats van een roulerende samenwerking.
Het feit dat er "politionele bevoegdheden" worden voorgesteld in verschillende overwegingen bij de richtlijn en dat er "geharmoniseerde leerplannen" worden voorgesteld, zie ik als een ontwikkeling in centralistische richting, met het gevaar dat slechte praktijken de plaats innemen van goede praktijken.
Omgangsrecht
Aan de orde is verslag (A5-0311/2000) van mevrouw Banotti, namens de Commissie vrijheden en rechten van de burger, justitie en binnenlandse zaken, over het initiatief van de Franse Republiek met het oog op de aanneming van de verordening van de Raad inzake de wederzijdse tenuitvoerlegging van beslissingen betreffende het omgangsrecht (9735/2000 - C5­0397/2000 - 2000/0818(CNS)).
Mijnheer de Voorzitter, al ruim zes jaar heb ik de eer om namens het Europees Parlement te mogen fungeren als speciaal bemiddelaar voor internationaal ontvoerde kinderen.
Deze functie werd door Voorzitter Plumb gecreëerd naar aanleiding van een verzoek van veel Franse vrouwen wier kinderen waren ontvoerd en die geen contact meer hadden met deze kinderen.
Zij riepen de hulp van het Parlement in.
Sindsdien hebben nog vele anderen wier kinderen waren ontvoerd de hulp van het Europees Parlement ingeroepen.
Al meer dan zes jaar houd ik me met deze kwesties bezig, en mede dankzij de steun en de middelen van het Europees Parlement heb ik een aantal belangrijke successen kunnen boeken bij het terugkrijgen van ontvoerde kinderen.
In de meeste gevallen wordt de ontvoering van kinderen door de centrale overheden van alle lidstaten op zeer efficiënte en correcte wijze afgehandeld.
Helaas krijg ik zelf doorgaans te maken met de meer gecompliceerde gevallen.
Kernpunt van deze verordening, die tijdens het Franse voorzitterschap in ijltempo door het Parlement is geloodst, is de omgang met kinderen van ouders die niet het gezag over deze kinderen uitoefenen.
Deze kwestie is inmiddels ook bekend als de 'Brussel III' -kwestie, die eerder een verordening dan een richtlijn is.
Als zodanig heeft deze verordening dezelfde beperkingen als het Verdrag Brussel-II, maar tevens een aantal van de sterke punten van dit Verdrag.
De verordening heeft uitsluitend betrekking op kinderen van gehuwde paren welke nog geen zestien jaar zijn.
Het is tevens een richtlijn waarvan het toepassingsgebied kan worden omschreven als bescheiden en pragmatisch - en inderdaad is het een bescheiden verordening.
De verordening zou van toepassing zijn op ouders die woonachtig zijn in een andere lidstaat dan waar de beslissing inzake het gezag is gegeven en die aanspraak willen maken op het omgangsrecht.
Op grond van deze verordening zou het kind in het kader van de tenuitvoerlegging van het omgangsrecht voor beperkte duur naar de betreffende andere lidstaat kunnen worden overgebracht.
Het beginsel dat een beslissing inzake het omgangsrecht in een bepaalde lidstaat overal in de Europese Unie wordt erkend, zou van essentieel belang zijn voor het welslagen van deze doelstelling.
Van dit beginsel zou kunnen worden afgeweken indien de ouder die het gezag uitoefent, kan aantonen dat het bezoek als gevolg van nieuwe omstandigheden de lichamelijke of geestelijke gezondheid van het kind in gevaar zou brengen.
Deze verordening en het Verdrag van Den Haag betreffende de internationale ontvoering van kinderen zullen elkaar ongetwijfeld versterken.
De verordening heeft niet tot doel de bestaande wet- en regelgeving van een bepaalde lidstaat op te leggen aan andere lidstaten, maar streeft slechts naar wederzijdse tenuitvoerlegging van beslissingen inzake het gezag.
In sommige lidstaten - met name Duitsland en Oostenrijk - bestaan constitutionele bezwaren.
Een van de bezwaren is dat de verzoekende ouder om toegang tot het kind kan verzoeken terwijl de andere ouder slechts acht dagen heeft om op het verzoek te reageren.
Zonder enige twijfel zijn veel van onze rechtscolleges uiterst traag en log, en zijn ze moeilijk te bewegen om in dergelijke zaken snel uitspraak te doen.
Een ander bezwaar betreft de gedwongen terugkeer van kinderen.
Ik ben van mening dat het bestaan van goede wetgeving die in alle lidstaten van toepassing is in aanzienlijke mate heeft bijgedragen aan het terugbrengen van het aantal ontvoeringen van kinderen.
Hopelijk zal deze verordening leiden tot minder ontvoeringen tussen lidstaten.
Helaas is de verordening niet van toepassing buiten de Europese Unie, en het risico bestaat dat ze zal indruisen tegen het Verdrag van Den Haag.
De Raad van ministers zal zich hier echter over beraden, en ik adviseer het Parlement deze verordening aan te nemen.
Mijnheer de Voorzitter, mijnheer de commissaris, beste collega' s, ik wil allereerst onze collega Mary Banotti gelukwensen - en niet alleen voor haar uitmuntende verslag. Zij spant zich namelijk al jaren op uiterst energievolle wijze in voor de verdediging en de garantie van de grondrechten van kinderen, en dan vooral in de hoedanigheid van bemiddelaar van het Europees Parlement met betrekking tot internationale ontvoeringen van kinderen.
We moeten het Franse initiatief een warm welkom heten. De samenwerking binnen de burgerlijke rechtssfeer wordt steeds sterker en er is daarbij een ontwikkeling in communautaire zin waar te nemen.
Dit initiatief sluit aan bij die ontwikkeling. We behandelen nu een ontwerpverordening betreffende kinderen van gescheiden ouders.
Het gaat daarbij om het recht deze kinderen te bezoeken en onderdak te verlenen. De verordening beoogt de uitoefening van die rechten te vergemakkelijken en te verhinderen dat kinderen gijzelaars worden in een conflict tussen ouders die in verschillende lidstaten wonen.
In dit soort omstandigheden komt het helaas maar al te vaak voor dat de ouders verwikkeld geraken in een cyclus die achtereenvolgens de stadia liefde, haat en wraak doorloopt.
Soms is één ouder daar schuld aan, soms zijn beide ouders verantwoordelijk. Met het oog op het welzijn - en soms zelfs de veiligheid - van de kinderen moeten we daarom snel optreden.
In zulke omstandigheden komen er natuurlijk gemakkelijk relaties en verbintenissen tot stand tussen mensen met een verschillende nationaliteit of mensen die in verschillende lidstaten wonen. Het is even onvermijdelijk dat er uit die verbintenissen conflicten rijzen: echtscheidingen en - daarmee samenhangend - regelingen betreffende de ouderlijke macht.
En dat leidt dan weer tot problemen met betrekking tot het recht kinderen te bezoeken als deze in een ander land wonen. Soms worden kinderen ontvoerd, bijvoorbeeld als een ouder het kind na het verstrijken van de voor het bezoek afgesproken termijn niet bij de andere ouder aflevert.
In deze verordening is het principe neergelegd van wederzijdse erkenning van beslissingen terzake de uitoefening van het bezoekrecht, en wel zonder tussenstappen. De mogelijkheden om de tenuitvoerlegging van dit soort besluiten te schorsen worden beperkt.
In zulke belangrijke zaken als de regulering van de ouderlijke macht en de uitoefening van het bezoekrecht moeten uniforme regels bestaan en die moeten rechtstreeks kunnen worden toegepast. Deze verordening komt daaraan tegemoet.
Op die wijze versterken we het communautair besef en het Europees burgerschap.
Het is intussen wel jammer dat het toepassingsgebied van deze verordening beperkt blijft. De facto vallen families met buitenechtelijke kinderen er niet onder.
En dat betekent dat de rechten van die kinderen niet in een communautair kader worden erkend en dus ook niet kunnen worden afgedwongen.
Dit soort families vertegenwoordigen in onze landen echter een realiteit. Volgens statistieken van Eurostat is 28% van de in 1998 in de Unie ter wereld gekomen kinderen buitenechtelijk.
Om redenen van rechtsgelijkheid is het dus van groot belang dat deze lacune opgevuld wordt. We moeten ons realistisch tonen met betrekking tot de sociale ontwikkeling en rechten en verplichtingen scheppen voor alle burgers van de Europese Unie.
Tot slot wil ik graag mijn steun uitspreken voor het door de rapporteur ingediende amendement op artikel 1. Er moet duidelijk worden bepaald dat voor bezoekregelingen minimaal één dag moet worden vastgesteld.
We moeten er rekening mee houden dat ouders soms in ver van elkaar gelegen delen van de Unie wonen. Het gaat om afstanden van duizenden kilometers, en dan heeft het natuurlijk weinig zin om een bezoek af te leggen voor niet meer dan een uur.
Dat zou belachelijk zijn.
De handhaving van de verhoudingen tussen de ouders draagt op een doorslaggevende wijze bij tot de opvoeding van het kind en de vorming van diens persoonlijkheid.
Mijnheer de Voorzitter, mijnheer de commissaris, ik wil allereerst de Franse Republiek bedanken voor haar initiatief tot de uitvaardiging van een verordening waarin het recht op persoonlijk contact tussen ouders en kinderen wordt geregeld. Ook bedank ik de rapporteur, mevrouw Banotti voor haar werk.
Het is een feit dat het Europa zonder grenzen geleid heeft tot meer huwelijken tussen personen van verschillende nationaliteit, uit de Europese Unie maar ook uit derde landen.
Als echter aan dergelijke relaties een eind komt, rijzen vaak problemen voor het persoonlijk contact tussen de kinderen en een van de twee ouders, vooral wanneer zij in een andere lidstaat wonen.
Zoals andere collega' s reeds zeiden, worden kinderen ook steeds vaker ontvoerd door een van de ouders die weigert de kinderen terug te geven.
Met deze verordening wordt geprobeerd de procedure waarmee ouders hun rechten kunnen uitoefenen te vereenvoudigen en kinderen de mogelijkheid te bieden regelmatig contact te onderhouden met beide ouders. Dit is dus een uitermate belangrijke verordening.
Natuurlijk is de onderhavige verordening geen perfect voorstel. Dit is immers gebonden aan de verordening "Brussel II" , en daar vallen noch kinderen van gescheiden ouders, noch buitenechtelijke kinderen onder.
De heer Coelho heeft hierover gegevens vermeld. Mijns inziens is het onaanvaardbaar, en volledig uit de tijd dat wij in het Europa van de eenentwintigste eeuw alleen zorgen voor reglementeringen voor officiële, wettige kinderen en voor geïnstitutionaliseerde betrekkingen tussen mensen.
Daardoor beperken wij het toepassingsgebied van de overigens uitstekende verordening sterk. Mijns inziens moet men zo snel mogelijke alle bestaande verordeningen herzien die gebaseerd zijn op reeds lang in de praktijk van het hedendaagse leven achterhaalde samenlevingsmodellen.
Bovendien moet men bij de opstelling van verordeningen serieuzer rekening houden met de op til zijnde uitbreiding van de Europese Unie, evenals met de herhaaldelijk tot uiting gebrachte standpunten en meningen van het Europees Parlement.
Mijnheer de Voorzitter, mijn fractie wil haar instemming betuigen met dit initiatief en met het verslag van mevrouw Banotti en wil mevrouw Banotti complimenteren met het uiterst waardevolle werk dat zij als onze bemiddelaar voor internationaal ontvoerde kinderen verricht.
Het lijdt geen twijfel dat de kwestie van gebroken gezinnen behoort tot de meest schrijnende zaken die we in ons werk tegenkomen: moeders en vaders die zich zorgen maken over de omgang met hun kinderen die in een ander land wonen.
We moeten al het mogelijke in het werk stellen om deze toestanden te verbeteren, en deze op Frans initiatief ingediende verordening betekent een stap in de goede richting.
Ik ben het eens met mevrouw Karamanou en anderen als zij stellen dat het, gezien onze huidige leefwijze, betreurenswaardig is dat de verordening uitsluitend betrekking heeft op kinderen van mensen die toevallig zijn getrouwd of getrouwd zijn geweest.
Hier ligt een taak voor de toekomst.
Intussen juichen wij deze maatregel toe en zullen deze dan ook van harte steunen.
Voorzitter, echtscheiding is tegenwoordig geen uitzondering meer.
Vaak gaan paren op een fatsoenlijke manier uiteen.
Zij vinden het hinderlijk om elkaars leven te blijven delen, maar ze zijn hun vroegere partner niet gaan haten.
Anderen scheiden helaas wel op grondslag van een opgebouwde haat.
Ouders die scheiden vanuit zo'n toestand zijn een ramp voor hun kinderen. Die worden slachtoffer van dat onoplosbare conflict.
De ene ouder wil de absolute beschikkingsmacht over de kinderen om de andere ouder voor altijd uit te sluiten.
Ieder kent de afschuwelijke toestand waarin de ouder aan wie het kind is toegewezen, vaak de moeder, probeert het contact met de andere ouder onmogelijk te maken.
We kennen ook de minstens zo erge situatie waarin de andere ouder, vaak de vader, het kind ontvoert en onvindbaar maakt.
Dat soort gebeurtenissen blijven kinderen zich hun hele leven herinneren.
Mijn moeder heeft zo'n scheiding en ontvoering 85 jaar geleden meegemaakt en ze praat er nog steeds over.
Mevrouw Banotti heeft creatief geprobeerd om alle mogelijkheden te benutten die ook grensoverschrijdend een goede omgangsregeling veiligstellen.
Zij probeert alle situaties uit te sluiten waarin ouders het bestaan van verschillende rechtsregels in de lidstaten van de Europese Unie kunnen misbruiken om een goede omgangsregeling te vertragen of te verhinderen.
Een deel van haar oplossing zit in een drastische inperking van het recht om de rechter in te schakelen voor het tegenwerken van een buitenlands vonnis.
Die regeling werkt alleen als beide ouders een nationaliteit of een woonplaats binnen de Europese Unie hebben en als hun verbintenis was bevestigd door een wettig huwelijk.
Slechts een deel van het probleem wordt opgelost, maar er ontstaat wel een precedentwerking.
Als we zoiets ook op andere situaties zouden gaan toepassen, verplichten we ons op termijn tot een gecentraliseerde eenheidswetgeving, zoals die zelfs tussen de 50 deelstaten van de Verenigde Staten niet bestaat.
Ik zie daarom bezwaren.
Maar ik heb nog veel meer bezwaren tegen het aangrijpen van juridische zwakheden en precedentwerkingen om een maatschappelijk probleem duurzaam onopgelost te laten.
Vanuit onze sympathie voor het gestelde doel stemmen we in met de voorgestelde maatregelen.
Mijnheer de Voorzitter, geachte afgevaardigden, ik wil allereerst mevrouw Mary Banotti gelukwensen met haar uitstekende verslag. Dit verslag maakt deel uit van een groter geheel.
Ik doel daarmee op het uiterst belangrijke en geduldig volgehouden werk dat mevrouw Banotti verricht op het gebied van de bescherming en de garantie van de rechten van kinderen.
Zoals het Parlement weet, zijn de Commissie en de Raad vastbesloten om tegen het einde van dit jaar een programma goed te keuren voor de wederzijdse erkenning van gerechtelijke beslissingen in de burgerlijke rechtssfeer.
In dat programma wordt prioriteit verleend aan familiedisputen zoals die tijdens de Europese Raad van Tampere gedefinieerd zijn.
Het initiatief van het Franse voorzitterschap is een stap in die richting. Dit verslag en dit onderwerp worden op een vrijdagmorgen besproken, maar ik hoop toch dat de pers - diezelfde pers die zo vaak beweert dat de Europese debatten niet op de dagelijkse werkelijkheid van de burgers aansluit - ervan doordrongen raakt dat we hier een onderwerp behandelen dat niet alleen het leven maar ook het hart van de Europese burgers raakt.
In mei van dit jaar hebben we een verordening aangenomen die het Verdrag van Brussel II in het Gemeenschapsrecht integreert.
Dat heeft geleid tot een vereenvoudiging en verduidelijking van de regels aan de hand waarvan moet worden vastgesteld welke rechtbank bevoegd is en welke wetten op echtscheiding, scheiding en toewijzing van ouderlijke macht moeten worden toegepast.
Het initiatief van het Franse voorzitterschap heeft betrekking op het toepassingsgebied van de verordening van Brussel II. Het gaat hier, als ik het zo mag stellen, om een revolutionair initiatief.
Voor de eerste keer wordt afstand gedaan van het exequatur. Die maakt plaats voor automatische erkenning van een gerechtelijke beslissing genomen in één lidstaat, wat betekent dat deze in een andere lidstaat ten uitvoer kan worden gelegd.
In dit opzicht vertegenwoordigt het initiatief een stap voorwaarts. Ik deel echter de mening van mevrouw Banotti en een aantal andere afgevaardigden in de zin dat het betreurenswaardig is dat de bescherming die men nu wil bieden beperkt blijft tot kinderen die geboren zijn binnen een als zodanig door de wet erkend huwelijk.
Die omstandigheid vloeit echter voort uit het toepassingsgebied van de verordening van Brussel II.
Daarom wil ik dit Parlement verzekeren dat de Commissie zal voorstellen dat er in het actieprogramma voor wederzijdse erkenning van gerechtelijke beslissingen in burgerlijke zaken - een programma dat naar we hopen aan het eind van dit jaar zal worden goedgekeurd - prioriteit wordt gegeven aan de uitbreiding van het toepassingsgebied van de verordening van Brussel II. Dat zou betekenen dat de verordening betreffende het bezoekrecht gelijkelijk van toepassing zou worden op kinderen van gehuwde en ongehuwde ouders.
Over de inhoud van dit document - dat, zoals bekend, niet tot stand is gekomen op initiatief van de Commissie - wil ik slechts drie korte opmerkingen maken.
Allereerst dat we met de Raad samenwerken om de redactie van de tekst te perfectioneren, en dan vooral met betrekking tot de ingewikkeldste kwestie: het kind moet na afloop van het bezoek direct terugkeren en we moeten garanties bieden voor de bescherming van het kind.
Ontvoering van kinderen, of het langer vasthouden van kinderen dan overeengekomen - het is een met drama' s overladen onderwerp en dit soort situaties komt helaas veelvuldiger voor dan we denken.
Het gaat hier om een delicaat evenwicht. De verhouding met de Raad is nu goed en we zijn ervan overtuigd dat het met uw voorstellen mogelijk moet zijn om een oplossing te vinden die behalve technisch correct ook uitvoerbaar is.
Wat de amendementen betreft wil ik graag aangeven dat de Commissie moeilijkheden heeft met amendement 1, zoals ingediend door mevrouw Mary Banotti. Dit amendement gaat verder dan een eenvoudige wijziging van de procesgang; we begeven ons nu binnen het domein van de harmonisering van het familierecht.
Bezoeken zouden tenminste één dag moeten duren. Dat is ongetwijfeld goed bedoeld, maar het zou er ongewild toe kunnen leiden dat rechtbanken alleen dan een bezoekrecht willen toekennen wanneer het bezoek volgens hen een hele dag zou moeten beslaan.
En het komt voor dat rechtbanken een bezoekrecht toekennen van minder dan een dag om redenen die te maken hebben met de veiligheid van het kind.
Volgens mij kunnen wij hier beter geen wettelijk bindend voorschrift geven - een indicatie volstaat. We moeten er dan op vertrouwen dat rechters bij het toepassen van de wet over voldoende gezond verstand beschikken om een zinvolle bezoekduur voor te schrijven.
Ik wil hier ook aangeven - en dat heeft niets te maken met het door mevrouw Banotti ingediende amendement - dat de Commissie moeite heeft met artikel 17 van de door de Franse Republiek voorgestelde verordening.
Dit artikel wijst volgens ons nog steeds teveel op een intergouvernementele aanpak van de gerechtelijke samenwerking.
Het kan geen kwaad erop te wijzen dat het Verdrag van Amsterdam van de gerechtelijke samenwerking een communautaire aangelegenheid maakt.
De commissie waarvan in artikel 17 gesproken wordt mag niet uitsluitend vanuit een intergouvernementele optiek werken.
De Commissie zal hier actief moeten optreden, op dezelfde wijze als dat geschiedt met het Europees gerechtelijk netwerk in burgerlijke zaken. We wachten op een advies van de zijde van het Parlement.
Ik sluit af, mijnheer de Voorzitter, geachte afgevaardigden, met de verzekering dat ik ervan overtuigd ben dat we hier te maken hebben met een in reikwijdte misschien ietwat beperkte, maar daarom niet minder praktische verordening. Ze heeft bovendien een belangrijke symbolische waarde, en ze vertegenwoordigt als zodanig een eerste en belangrijke stap in een proces dat de Europese Unie dichter bij de burgers zal brengen, en dan vooral bij die burgers die om wat voor redenen dan ook van tafel en bed dan wel in de echt gescheiden zijn.
Mijnheer de Voorzitter, ik twijfel geen moment aan de betrokkenheid van commissaris Vitorino bij dit onderwerp.
De bepaling inzake het omgangsrecht van één dag geldt duidelijk voor mensen die vaak de wereld over reizen om hun kind te zien.
Zulke situaties zijn problematisch wanneer de betreffende ouders het kind slechts twintig minuten mogen zien.
Ik denk dat wanneer er een risico op ontvoering bestaat, dit risico kan worden ondervangen door het bezoek onder toezicht te laten plaatsvinden.
Ik ben stellig van mening dat we er op de een of andere manier voor moeten zorgen dat de rechten van deze ouders, waarvan er vrij veel zijn, worden geëerbiedigd.
Mag ik u verzoeken uw opmerking over artikel 17 te verduidelijken?
Doelt u op de bijdrage die het secretariaat bij het Verdrag van Den Haag levert aan het toezicht op de naleving van deze wetgeving?
Dank u voor uw vriendelijke opmerkingen, mijnheer de commissaris.
Het debat is gesloten.
We gaan nu over tot de stemming.
(Het Parlement neemt de wetgevingsresolutie aan) De Voorzitter.
Mevrouw Banotti heeft vele jaren aan dit programma gewerkt.
U moet vandaag wel zeer tevreden zijn.
Ons aller gelukwensen.
STEMVERKLARINGEN
Specifieke karakter van de sport
Aan de orde is de verklaring van de Commissie over het specifieke karakter van de sport.
Mijnheer de Voorzitter, geachte afgevaardigden, het standpunt van de Commissie met betrekking tot de rechtsorde, het communautair beleid en sport is vastgelegd in het verslag over het behoud van de bestaande structuren voor de sport en de handhaving van de sociale functie van de sport binnen het communautaire kader. De Commissie heeft dit verslag aan de Europese Raad van Helsinki van december 1999 voorgelegd.
De Commissie is van mening dat het met het Verdrag betreffende de Europese Unie zoals dat nu van kracht is mogelijk moet zijn recht te doen aan alle facetten van sport. Dat geldt in het bijzonder de sociale functie van sport.
Het herhaaldelijk door dit Parlement uitgedragen standpunt in dezen en de jurisprudentie van het Europees Hof van Justitie bevestigen de interpretatie van de Commissie.
Intussen is het wel zo dat de enorme dynamiek van de ene markt en de toenemende commercialisering van de sport aanleiding hebben gegeven tot een aantal juridische conflicten in deze materie.
Er zijn sportorganisaties die beweren dat deze conflicten alleen opgelost kunnen worden als er in het Verdrag een verwijzing naar de sport wordt opgenomen.
De Commissie is het daar niet helemaal mee eens.
De voorstellen zoals die zijn gedaan door een aantal grote sportfederaties die bepaalde takken van sport vertegenwoordigen, spreken zich uit voor een protocol dat de sport zou vrijstellen van een aantal uit het Verdrag voortvloeiende basisverplichtingen, en door vooral de regels met betrekking tot vrij verkeer en mededinging.
Het is van belang erop te wijzen dat een dergelijke vrijstelling, als die op deze wijze zou worden vormgegeven, in geen verhouding staat tot hetgeen men beoogt te bereiken.
We moeten erkennen dat sport vandaag de dag nauw verweven is met andere economische sectoren. We kunnen daarbij denken aan radio en televisie, of aan de promotie en verkoop van producten in de sportieve sfeer.
Belangrijker nog is dat een vrijstelling zoals hiervoor bedoeld het uiteindelijk onmogelijk zou maken communautaire acties ten behoeve van de sport te ontwikkelen.
En dat terwijl andere, minstens even belangrijke organisaties, zoals - bijvoorbeeld - de nationale olympische comités en sportfederaties, er steeds op aandringen dat er communautaire acties voor sport moeten worden ontwikkeld.
De Commissie heeft een advies uitgebracht over de agenda van de nu georganiseerde intergouvernementele conferentie en ze heeft er steeds voor gepleit dat deze conferentie aandacht besteedt aan institutionele vraagstukken, om zo vooruitgang te kunnen boeken bij de uitbreiding.
En dat is de reden geweest dat de Commissie in het desbetreffende advies geen oproepen doet met betrekking tot de nieuwe gemeenschappelijke mededingingsregels op het gebied van - bijvoorbeeld - de sport.
Teneinde de bijzondere kwaliteiten van sport extra te onderstrepen en de communautaire instellingen richtsnoeren te verschaffen aangaande de wijze waarop hiermee verband houdende kwesties behandeld behoren te worden, wordt er nu, onder het Franse voorzitterschap, gewerkt aan een ontwerpverklaring voor de Europese Raad van Nice, welke verklaring moet worden gezien als een aanvulling op de conclusies van de Europese Raad van Santa Maria da Feira aangaande dit onderwerp.
De Commissie hoopt dat die verklaring - eenmaal goedgekeurd en als bijlage bij het Verdrag van Nice gevoegd - het mogelijk maakt het werk met de sportorganisaties voort te zetten, zodat deze organisaties zich kunnen aanpassen aan de nieuwe economische werkelijkheid zonder daarmee iets af te doen aan het geheel eigen karakter van de sport.
En dat moet dan geschieden met respect voor de communautaire rechtsorde. Het Parlement heeft daar in het verslag-Mennea over het verslag voor de Raad van Helsinki overigens al op gewezen.
Dat is de wijze, mijnheer de Voorzitter, waarop de Commissie de dialoog die ze de afgelopen maanden met de sportwereld heeft gevoerd wil voortzetten.
Mijnheer de Voorzitter, het lijdt geen twijfel dat de Commissie moeite heeft om te garanderen dat de regels van het beleid inzake de interne markt en de mededinging op het hele vasteland en in alle sectoren van de economie op eerlijke en correcte wijze ten uitvoer worden gelegd.
Ik erken hun inzet en hun vastbeslotenheid op dit punt en erken uiteraard dat sport en in het bijzonder voetbal big business is en dat niet kan worden verwacht dat deze wordt uitgezonderd van de gangbare regelgeving voor ondernemingen.
Ik ben er allerminst van overtuigd dat het transfersysteem in het voetbal op dit moment bovenaan de zwarte lijst van de Commissie zou moeten staan.
De Commissie zou er verstandig aan doen hiervoor ruimschoots de tijd te nemen - desnoods door middel van een verlenging - zodat we een resultaat boeken dat goed is voor zowel de interne markt als voor het voetbal.
Het is mij bekend dat de FIFA al een tijd draalt en al veel te lang heeft gewacht met haar reactie op de officiële verklaring die de Commissie reeds in 1998 heeft afgelegd.
De FIFA heeft de huidige situatie grotendeels aan zichzelf te danken.
We mogen echter niet vergeten dat het voetbal voor miljoenen burgers van de Europese Unie uitermate belangrijk is.
Zoals een bekende Engelse voetballer, Jackie Charlton, het stelde: dit is niet alleen maar een kwestie van leven of dood, het is méér dan dat.
De Europese Unie moet niet haar schouders ophalen en zeggen ' tant pis' wanneer een verbod op het transfersysteem het voetbal onherstelbare schade zou berokkenen.
Veel kleine clubs zijn afhankelijk van de inkomsten die de transferbedragen opleveren.
Transfersommen zorgen niet alleen voor welvaart, maar houden deze ook in stand.
Hoe moet worden voorkomen dat de salarissen van voetballers almaar verder stijgen wanneer de transfers worden afgeschaft?
De fabrikanten van Alfa Romeo doen dan misschien goede zaken, maar dat geld gaat niet naar het voetbal.
Ik ben het van harte eens met de opvatting van de Commissie dat in het Verdrag de sport niet hoeft te worden genoemd.
Wat we nodig hebben, is een intelligente en flexibele interpretatie van de huidige regels.
Ik wil er bij de Commissie op aandringen om op constructieve wijze overleg te voeren met de nationale en internationale voetbalbonden, en zou de Commissie willen adviseren een veel hogere prioriteit te geven aan andere misstanden op de interne markt, zoals de parallelimport van merkartikelen.
Ik zou graag zien dat er veel effectievere maatregelen werden genomen om te komen tot een interne markt voor kranten en tijdschriften in heel Europa.
Ook de auto-industrie kent nog veel te veel handelsbelemmeringen.
Ik adviseer de Commissie deze kwesties bovenaan haar prioriteitenlijst te zetten en ervoor te zorgen dat het voetbal voor de Europese Unie geen doel op zich wordt.
Mijnheer de Voorzitter, ik wil beginnen met het overbrengen van de groeten aan commissaris Viviane Reding en haar te bedanken voor haar initiatieven op het gebied van sport.
Ik ben natuurlijk ook heel blij dat commissaris Vitorino de toespraak over het specifieke karakter van de sport heeft gehouden.
Hoewel de sport helaas nog geen rechtsgrondslag in de Europese Unie heeft, heeft zij veel specifieke kenmerken waarmee in het communautaire beleid rekening moet worden gehouden.
Na de Top van Amsterdam is men dat dan ook meer gaan doen.
De sport heeft op de een of andere manier betrekking op alle Europese burgers.
Men schat dat honderd miljoen mensen in de Europese Unie actief sport beoefenen.
De sport heeft veel belangrijke sociale, culturele en ook zeer belangrijke economische dimensies.
Het is heel goed dat de Europese ministers van Sport willen dat er op de Top van Nice een verklaring wordt afgelegd die als voortzetting moet dienen van het bijna een jaar geleden uitgegeven Helsinki-rapport.
Aangezien het de bedoeling is manieren vast te stellen waarmee in de communautaire regelgeving rekening wordt gehouden met sportkwesties, kan men spreken van een stapsgewijze vordering in een belangrijke zaak.
Het is niet moeilijk het met de onderhavige agenda eens te zijn.
Er moet vooral aandacht worden geschonken aan het transfersysteem en de bescherming van jonge sporters, de rol van nationale sportbonden, de eigendomskwesties van clubs, televisierechten, sportverenigingen en ethische principes.
Als men het Europees sportbeleid vorm gaat geven, moet men rekening houden met de verschillende structuren van de sport.
Ik hoop daarom dat het horen van sportverenigingen na de bijeenkomst in Olympia in 1999 wordt voortgezet.
Tegelijkertijd moet men beseffen dat, hoewel veel kwesties die een standpunt vereisen, betrekking hebben op professionalisme en commercie, sport en beweging voor het individu en de samenleving een bredere betekenis heeft.
Er moet bijvoorbeeld aandacht worden geschonken aan de mogelijkheden van jongeren om sport te beoefenen en aan de gelijke behandeling van mannen en vrouwen.
Het Europees Parlement heeft zijn zorg over doping geuit en doeltreffender maatregelen daartegen geëist.
Het is daarom verheugend dat de deelname van de Gemeenschap aan zowel de werkzaamheden van de WADA (World Anti Doping Agency) als aan de financiering ervan steeds duidelijker wordt.
Die zaak werd woensdag in het Coreper behandeld.
Het is logisch dat in de toekomst de Unie in de WADA wordt vertegenwoordigd door de commissaris die voor sportzaken verantwoordelijk is.
Mijnheer de Voorzitter, ik wil de aandacht vestigen op het feit dat de Commissie al bevoegdheden op het gebied van sport heeft en dan spreek ik vooral over de uitvoering van de mededingingswetgeving.
De Commissie heeft echter blijk gegeven van een grote inefficiëntie in deze zaak.
Formule 1-wedstrijden en vooral de pogingen van de heer Ecclestone om het monopolie in die tak van sport te behouden zijn al jarenlang onderzocht, maar er is geen enkel resultaat geboekt.
Er is klaarblijkelijk sprake van een monopolie op televisierechten, een monopolie waarvan de voortzetting door een overeenkomst voor een periode van honderd jaar is gegarandeerd.
In plaats van dat de Commissie een standpunt over die zaken inneemt, fungeert menig commissaris bij de autosport als een soort mannequin voor de stallen en voor de heer Ecclestone en zijn zij op die manier verantwoordelijk voor het in stand houden van dat monopolie.
Ik hoop dat de Commissie, voordat zij nieuwe bevoegdheden op dit gebied krijgt, eerst de bevoegdheden gebruikt die ze al heeft.
Mijnheer de Voorzitter, mijnheer de commissaris, beste collega' s, wat er op dit moment in de Europese Unie met de sport gebeurt - en dan vooral in de profsport, en binnen die sector dan weer voornamelijk bij het voetbal - is het gevolg van een rechtsorde zonder beleid, een rechtsorde waar niemand werkelijk voor heeft kunnen kiezen.
Welbeschouwd is die orde een aanslag op de democratie, ook al erkennen we dat niet graag.
De problemen waarmee we nu te maken hebben - de problemen dus, die nu de kern van het debat vormen - vloeien bijna allemaal voort uit een steeds terugkerende, bij tijd en wijle uitgesproken contradictie. Dat is vooral het geval sinds het arrest-Bosman, zelfs als het zaken betreft die daar direct noch indirect mee te maken hebben.
Veel van die rechtsnormen behoren tot de oudste die we in de verdragen kunnen vinden. Ze waren reeds in het Verdrag van Rome opgenomen, al hebben ze sindsdien wel enige wijzigingen ondergaan.
Welnu, we kunnen er zeker van zijn dat niemand, werkelijk niemand - noch de opstellers, noch de verantwoordelijken voor wijziging, bij de oorspronkelijke vastlegging van die normen dan wel bij amendering achteraf - had kunnen vermoeden dat het rechtskader zoals we dat nu kennen zo fnuikend zou zijn voor de sport.
We hadden het over economie, en dan over economie strictu sensu.
We hadden het niet over de maatschappij als geheel - in alle maatschappelijke sectoren is er wel een venster op de economie te ontwaren.
En dat is wat ik bedoel als ik zeg dat we te maken hebben met een rechtsorde zonder beleid.
Een rechtsorde die is opgelegd, een rechtsorde waar niemand in heeft kunnen participeren. Een absurde rechtsorde - niemand heeft die ooit werkelijk zo gewild.
Ze is opgedrongen en kan niet meer herroepen worden. Daarom is het van zo groot belang dat in de Verdragen erkend wordt dat de sport een geheel eigen dynamiek heeft.
Zolang dat niet gebeurt, kunnen de problemen nooit op bevredigende wijze worden opgelost.
We blijven dan hulpeloos toekijken terwijl het grote geld en de Europese Unie de sport om zeep helpen: door te sollen met het unieke competitieve karakter van de sport, door het saboteren van het sociale netwerk van de clubs en door bemoeienis met de nationale organisatiestructuren.
Als het unieke karakter van de sport niet in de Verdragen erkend wordt, zal de sport telkens weer het slachtoffer worden van onzinnig destructief en ondermijnend juridisch geweld, wat dan weer het gevolg is van normen die niet voor de sport bedoeld zijn en die niemand heeft kunnen goed- of afkeuren.
Het is niet de bedoeling fundamentele rechtsregels van de Verdragen of grondbeginselen van communautair recht opzij te zetten.
Waar het om gaat is dat we een evenwicht scheppen, rekening houdend met specifieke karakteristieken van een sector die, naast een enorm cultureel en sociaal belang, ook economische vertakkingen heeft. We moeten dat in vrijheid kunnen doen en daarbij weloverwogen te werk gaan.
Het gaat erom het authentieke karakter van de sport te beschermen. De sociale functie van de sport moet in bescherming worden genomen tegen de al het andere uitsluitende macht van de markt.
Ik herhaal: het gaat erom de sport te beschermen.
We mogen de sport niet in de steek laten. Waarom laten we toe dat de sportieve vorming binnen het uitgebreide netwerk van clubs en sportverenigingen gesaboteerd wordt?
Omdat we niet willen dat er zelfs maar een greintje nationale identiteit spreekt uit de beroepsteams van de clubs?
In de sport - en dus ook in de profsport - is de enige werkelijk belangrijke mededinging de sportieve mededinging, en niet de losgeslagen economische mededinging van de mensen die geld verdienen met de sport van een ander.
Eén enkele markt is voor de sport in Europa overigens helemaal niet nodig.
We hebben vijftien nationale markten, allemaal verschillend, allemaal afgestemd op de competitie zoals die in eigen land vormgegeven is.
Als we het Verenigd Koninkrijk wat nader beschouwen zien we dat er zelfs meer dan vijftien markten zijn. Al die markten samen, plus die van andere landen die geen deel uitmaken van de Europese Unie - dat zijn de markten die traditioneel gezien het uitgangspunt voor de Europese competitie vormen.
En wat er nu gebeurt druist daar recht tegenin. De ongelijke verdeling van de rijkdom schrijft de wet voor, en die wet gaat alle prijzen opstrijken.
Een werkelijk authentieke traditie wordt uitgehold, waarbij toegegeven wordt aan de druk van het grote geld.
Een slecht opgezette communautaire rechtorde is daaraan mede schuldig. Dit rechtskader maakt kapot wat echt en oprecht is, en splitst ons een eenheidsmarkt in de maag met ontoegankelijke liga' s die uitsluitend door geldhonger gedreven worden.
Ik besluit met een verwijzing naar één van de conclusies van de resolutie die we in september naar aanleiding van het verslag-Mennea hebben aangenomen: "Het Europees Parlement verzoekt de intergouvernementele conferentie om een expliciete verwijzing naar de sport op te nemen in artikel 151 van het Verdrag, zodat de EU erkent dat de sport als cultureel, economisch en sociaal verschijnsel tot haar werkterrein behoort" .
Misschien is het nog niet te laat.
Ik roep iedereen op ervoor te zorgen dat de volgende intergouvernementele conferentie geen gemiste kans wordt.
Ik roep het Franse voorzitterschap op de beloften die president Jacques Chirac gedaan heeft gestand te doen.
Daarmee is dit onderwerp afgesloten.
Besluit van de regering van het Verenigd Koninkrijk om een heffing in te voeren voor niet-Britse vervoerondernemingen
Aan de orde is de verklaring van de Commissie over het besluit van de regering van het Verenigd Koninkrijk om een heffing in te voeren voor niet-Britse vervoerondernemingen.
Mijnheer de Voorzitter, de Commissie heeft kennis genomen van het pakket maatregelen voor het wegvervoer dat de Britse regering op 8 november heeft afgekondigd als reactie op de recente stijgingen van de olieprijs.
De regering heeft onder andere aangekondigd een heffing te willen invoeren voor het gebruik van het wegennet in het Verenigd Koninkrijk, bijvoorbeeld in de vorm van een vignet dat alle vervoersondernemingen, Britse en niet-Britse, zouden moeten aanschaffen.
Aangenomen dat de details die met de invoering hiervan gepaard gaan, voldoen aan de geldende regels, lijkt een dergelijke maatregel in overeenstemming te zijn met de huidige Gemeenschapswetgeving. Die is er immers op gericht concurrentievervalsing tegen te gaan door de kosten van de infrastructuur via een eerlijk heffingssysteem te verhalen op vervoersondernemingen, en de heffingssystemen binnen de Europese Unie te harmoniseren.
In de EU-richtlijn inzake dit onderwerp, die in 1993 unaniem is aangenomen, is vastgelegd onder welke voorwaarden lidstaten, als zij dit willen, een heffing of tol voor het weggebruik kunnen invoeren.
Zes lidstaten, België, Denemarken, Duitsland, Luxemburg, Nederland en Zweden hebben toen een gemeenschappelijk heffingssysteem ingevoerd dat wel bekend is als het Eurovignet, Oostenrijk heeft zijn eigen heffingssysteem gehandhaafd en Frankrijk, Italië, Spanje, Portugal en Griekenland hebben hun bestaande tolwegensysteem gehandhaafd.
In 1995 hadden twaalf van de vijftien lidstaten de nadruk verlegd van een indirecte heffing via belastingen naar een directe heffing.
De Commissie vindt dit een goede ontwikkeling, aangezien het een eerlijker heffingssysteem is en het aanzet tot een rationeler en efficiënter gebruik van het wegennet.
Uit de aangekondigde maatregelen blijkt dat het Verenigd Koninkrijk zijn heffingssysteem eveneens in die richting wil aanpassen.
Het gehele pakket van aangekondigde maatregelen omvat echter meer elementen, zoals een vermindering van de brandstofaccijns, een maatregel die vergelijkbaar is met de maatregelen die andere lidstaten onlangs hebben aangekondigd.
Al deze maatregelen worden momenteel onderzocht door de Commissie, die er krachtens het EU-Verdrag voor verantwoordelijk is dat de activiteiten van de lidstaten binnen het gemeenschappelijk vervoersbeleid worden gecoördineerd en op elkaar zijn afgestemd.
De Commissie verwacht derhalve binnenkort antwoord te krijgen op haar verzoek om gedetailleerde informatie over de maatregelen die het Verenigd Koninkrijk heeft aangekondigd.
Vervolgens zal de Commissie, zoals zij ook bij andere lidstaten doet, moeten onderzoeken of deze maatregelen concurrentievervalsing tot gevolg hebben binnen de Gemeenschap.
Al naar gelang de uitkomst van dit onderzoek zal de Commissie bepalen welke stappen zij moet zetten om de lidstaten te helpen maatregelen te nemen die in hun eigen belang zijn zonder dat de belangen van andere lidstaten erdoor worden geschaad.
Mijnheer de Voorzitter, ik dank de commissaris voor zijn uiteenzetting en voor het feit dat hij hierheen is gekomen om vanochtend over dit onderwerp te praten.
Wat hij zojuist heeft gezegd, is nieuw voor mij, aangezien ik had begrepen dat het de bedoeling was om een speciale heffing in te voeren voor alle buitenlandse voertuigen, dat wil zeggen alle niet-Britse voertuigen die gebruik maken van de wegen van het Verenigd Koninkrijk.
Ik beschouw dit eerder als een politieke zet dan als een politieke of fiscale maatregel.
Ik heb begrepen dat de kosten in het Verenigd Koninkrijk zonder de speciale heffing die in de nieuwe voorstellen is vervat, vergelijkbaar zijn met die in de rest van de Europese Unie en op hetzelfde niveau liggen als de vervoerskosten in Frankrijk.
Ook al zegt de Commissie dat een land een dergelijke heffing mag invoeren en ook mag laten gelden voor eigen voertuigen, ik blijf het beschouwen als een verstoring van de interne markt omdat Britse vervoersondernemingen vermoedelijk via de motorrijtuigenbelasting met een eenmalige betaling aan hun verplichtingen zullen voldoen, terwijl andere gebruikers van de Britse wegen telkens als zij het Verenigd Koninkrijk binnenkomen, bij de grens een speciale belasting zullen moeten betalen.
Wat de Commissie ook moge denken, dit is een verstoring van de interne markt en van het vrije handelsverkeer.
Het voorstel heeft vooral vervelende gevolgen voor Ierland.
Ierland is onmiskenbaar een zeer kleine, maar open markt. Het meeste dat wij kopen, komt uit het Verenigd Koninkrijk.
Wij kopen jaarlijks voor 11 miljard pond goederen uit het Verenigd Koninkrijk tegen slechts 7 miljard uit de rest van de Europese Unie.
Hieruit blijkt in welke mate de Ierse industrie en handel de Britse markt begunstigen, hoewel deze situatie niet zal blijven bestaan als het Britse pond zo' n sterke munteenheid blijft als nu het geval is.
Op dit moment koopt iedere Ierse burger voor 5000 euro goederen uit het Verenigd Koninkrijk.
Ik vind dat deze maatregel absoluut in strijd is met het vrije handelsverkeer, ongeacht de gunstigere voorstelling van zaken die de Commissie heeft gegeven.
Mijnheer de Voorzitter, ik dank de commissaris voor zijn uiteenzetting en voor de feiten die hij heeft bevestigd.
Het lijkt me zinvol om op dit moment te spreken over de voorstellen die de regering van het Verenigd Koninkrijk heeft gedaan. Er is immers zowel in het Verenigd Koninkrijk als in de rest van de Europese Unie sprake van een crisis in de vervoersindustrie.
In de eerste plaats dient gezegd te worden dat het niet om een specifiek Brits probleem gaat.
Het voorstel was ingediend door de minister van Financiën in zijn voorlopige begrotingsrede die vooruitloopt op de definitieve begroting van voorjaar 2001.
Hij is toen met een aantal voorstellen gekomen met betrekking tot de vervoersindustrie, niet alleen het voorstel om een vignet in te voeren.
Ik kan mijn Ierse collega' s verzekeren dat men bekend was met de Eurovignet-richtlijn toen het voorstel voor een vignet werd gedaan en dat het vignet vergelijkbaar zal zijn met de vignetten die, zoals commissaris Vitorino al heeft gezegd, in verscheidene andere lidstaten van de Europese Unie bestaan.
Er zij overigens op gewezen dat vrachtwagens uit het Verenigd Koninkrijk momenteel te maken hebben met vignet- of tolheffingen op wegen in andere EU-lidstaten, terwijl dergelijke heffingen tot op heden in het Verenigd Koninkrijk niet bestaan.
Ik ben ervan overtuigd dat de regering van het Verenigd Koninkrijk op het verzoek van de Commissie zal reageren en in gesprek zal treden met de Commissie en de vervoersindustrie om ervoor te zorgen dat het vignetsysteem zal aansluiten bij de huidige Eurovignet-richtlijn.
Ons vignetsysteem moet nog in detail worden uitgewerkt.
Ik heb begrip voor de bezorgdheid die de heer McCartin heeft uitgesproken, maar ik heb het idee dat veel van wat over het Britse systeem wordt gezegd, niet gebaseerd is op feiten, maar op geruchten en op wat er in de bedrijfstak wordt gezegd in plaats van op wat de Britse regering heeft voorgesteld.
Ik weet dat de regering van het Verenigd Koninkrijk overleg wil voeren met vervoersondernemingen en ik weet ook dat de regering zich bewust is van de speciale positie van Ierland en ik ben ervan overtuigd dat zij gaat praten met de collega' s in Dublin en in Belfast.
Laat het duidelijk zijn dat het Verenigd Koninkrijk zijn voorstellen doet in het volle besef dat het de Europese Unie moet raadplegen en in het volle besef dat er EU-wetgeving bestaat waaraan het zich dient te houden.
Het Verenigd Koninkrijk beseft ook dat het, als het het Eurovignet-systeem toepast, zijn eigen vervoersondernemingen met gelijkwaardige heffingen moet confronteren.
Het beseft dat het een systeem moet zijn dat niet discriminerend is.
Tot slot wil ik opmerken dat het eigenlijk prematuur is om hierover nu in het Europees Parlement te debatteren, maar ik ben toch blij dat het gebeurt en ik ben blij met de verklaring van commissaris Vitorino, waaruit duidelijk blijkt dat de Britse regering het recht heeft een Eurovignet-systeem in te voeren, mits dit in overeenstemming is met de regels en verordeningen die al bestaan.
Ik denk dat dat is wat de regering van het Verenigd Koninkrijk wil.
Mijnheer de Voorzitter, met alle respect voor de heer Simpson, maar ik ben het niet met hem eens.
Ik vind dit debat in het geheel niet prematuur.
Als een belangrijk voorstel van deze aard te berde wordt gebracht, moeten wij in dit Huis de kans hebben om er zo vroeg mogelijk over na te denken en over te discussiëren. Dat hoeft allemaal niet in één keer.
Overigens was ik, net zoals hij, de commissaris bijzonder dankbaar voor zijn uiterst heldere uiteenzetting, waarin hij aangaf onder welke voorwaarden dergelijke heffingen stroken met de Gemeenschapswetgeving en waarin hij te kennen gaf dat de kans groot is dat we hier niet te maken hebben met een vreemde manoeuvre, maar met een voorstel dat daarmee in overeenstemming is.
Ik vond dat de heer Simpson met zijn betoog een bijzonder zinvolle bijdrage heeft geleverd door ons gerust te stellen ten aanzien van de vermoedelijke bedoelingen van de regering van het Verenigd Koninkrijk.
Ik wil ook graag reageren op de opmerkingen van de heer McCartin.
De handel met het Verenigd Koninkrijk is belangrijk voor Ierland, maar dat geldt ook andersom.
Zo is de economie van Zuidwest-Schotland ter hoogte van Stranraer en Loch Ryan in hoge mate afhankelijk van het verkeer dat via het North Channel gaat, de kortste oversteek tussen het Verenigd Koninkrijk en Ierland.
Onze burgers zijn in belangrijke mate afhankelijk van dat handelsverkeer.
Ik wil graag opmerken dat het onbetamelijk zou zijn om een vignet in te voeren ten behoeve van de infrastructuur, maar het vervolgens niet te gebruiken om die infrastructuur te verbeteren.
De weg die van Zuidwest-Schotland naar het hoofdwegennet leidt, de A75, verkeert in een erbarmelijke staat.
Misschien krijgen we nu eindelijk een serieuze en duurzame verbetering van de vervoersvoorzieningen die onze twee economieën met elkaar verbinden.
Ik hoop van harte dat dit een van de gevolgen zal zijn.
Mijnheer de Voorzitter, wegenbelastingen en tolheffingen liggen natuurlijk gevoelig, en zeker bij ons in Oostenrijk, waar dit een onderwerp van voortdurende discussie is. Wij zoeken natuurlijk onafgebroken naar oplossingen om het verkeer in goede banen te leiden.
De Commissie heeft een uitstekend Groenboek gepresenteerd, waarin eerlijke vervoersprijzen centraal staan. Een van de uitgangspunten van dit Groenboek is dat kruissubsidiëring tussen verschillende vervoersvormen moet worden vermeden, en dat het geld dat op deze wegen wordt geïnd vooral moet worden gebruikt om de problemen op diezelfde wegen op te lossen.
De Commissie heeft ook heel duidelijk geconstateerd dat ongevallen momenteel het grootste verkeersprobleem zijn.
Veilige en goed aangelegde wegen zijn een essentiële voorwaarde voor het voorkomen van verkeersongevallen.
Momenteel vallen er in Europa ongeveer 50.000 verkeersdoden per jaar.
Heel veel mensen komen niet in de laatste plaats door slechte, slecht gemarkeerde, onoverzichtelijke of psychologisch verkeerd aangelegde wegen om het leven. Bovendien kost de vergoeding van de uit verkeersongevallen voortvloeiende ziektekosten onze sociale verzekeringen veel geld.
Preventie is daarom geboden.
Wij moeten ervoor zorgen dat de mensen veilig onderweg zijn, en we moeten er in het belang van het milieu vooral voor zorgen files te voorkomen.
Files zijn tijdrovend en brengen hoge kosten met zich mee, maar vormen vooral een groot milieuprobleem. Als de Britse regering de middelen dan ook werkelijk gebruikt om de bestaande problemen op te lossen, denk ik dat iedereen daar wat aan heeft en dat met name alle Europese burgers daarbij gebaat zijn.
Mijnheer de Voorzitter, ik zou willen beginnen met de vraag waarom dit onderwerp op de agenda staat.
Ik was maandagavond in dit Huis aanwezig toen de agenda werd vastgesteld.
Dit punt is toen niet op de agenda gezet.
Later, toen een van onze collega' s, mevrouw Doyle, dit onderwerp naar voren bracht, besloot de Voorzitter ineens dat dit onderwerp op de agenda moest worden gezet.
Dit is geen democratische en eerlijke manier om de agenda van dit Huis vast te stellen.
De agenda wordt vastgesteld door het Huis en niet via een een-tweetje tussen één parlementslid en de Voorzitter.
Ik merk ook op dat mevrouw Doyle hier vandaag niet aanwezig is om deel te nemen aan het debat.
Dan wil ik nu graag nader ingaan op het onderwerp in kwestie.
Het is goed dat er over dit onderwerp wordt gedebatteerd.
Ik heb zojuist het verhaal van de heer McCartin aangehoord en het is duidelijk dat hij het bij het verkeerde eind heeft.
In het voorstel worden Britse vervoersondernemingen niet bevoordeeld boven vervoerders of vervoersondernemingen uit de rest van Europa.
Het heeft betrekking op alle vervoersondernemingen, of ze nu uit het Verenigd Koninkrijk komen of uit een ander land.
Daar mag geen twijfel over bestaan.
En hoewel het voorstel nog niet in detail is uitgewerkt, vond ik het bemoedigend om uit de uiteenzetting van de commissaris te horen hoe de kwestie zal worden aangepakt.
Ik ben ervan overtuigd dat de Britse regering de Commissie zal betrekken bij de manier waarop het vignet moet worden ingevoerd.
Ik wil ook graag ingaan op een punt dat aan de orde is gesteld door de heer MacCormick.
Hij had het over het handelsverkeer tussen Ierland en Schotland, en hij noemde met name het zuidwesten van Schotland ter hoogte van Stranraer en Loch Ryan.
Hij zei dat hij hoopte dat het geld dat met het vignet zal worden geïnd, wordt gebruikt voor de verbetering van de infrastructuur in het zuidwesten van Schotland.
Het zuidwesten van Schotland behoort tot mijn gebied en de infrastructuur is daar inderdaad niet al te best. Die is zeker voor verbetering vatbaar.
Maar ik wil graag tegen de heer MacCormick zeggen dat dit vignet bedoeld is voor het gehele Verenigd Koninkrijk.
Het is bedoeld om het wegennet van het gehele Verenigd Koninkrijk te verbeteren.
We kunnen de opbrengst niet alleen ten goede laten komen aan een klein gedeelte van het Verenigd Koninkrijk.
Het hele Verenigd Koninkrijk moet ervan profiteren.
Dat is iets wat we duidelijk moeten stellen.
Met betrekking tot uw eerste opmerking, mijnheer Miller, deel ik u mede dat de Voorzitter het Huis dit voorstel heeft gedaan en dat dit Huis er vervolgens mee akkoord is gegaan om de agenda van vandaag te wijzigen.
Mijnheer de Voorzitter, net als diverse andere parlementsleden die hier vanochtend aanwezig zijn, kom ik uit het Verenigd Koninkrijk, het land dat anderen geld uit de zak klopt.
Wij zijn zo ongeveer het enige olieproducerende land van de Europese Unie, maar we hebben wel de hoogste benzineprijzen en de hoogste dieselprijzen van Europa. Een liter diesel kost in het Verenigd Koninkrijk 1 pond 20.
De belasting op auto' s ligt in het Verenigd Koninkrijk acht maal hoger dan in Frankrijk, dus het is niet zo vreemd dat men zich hierover in ons land ernstige zorgen maakt.
Wanneer ik als Britse automobilist gebruik maak van de Franse snelwegen, moet ik Franse tol betalen.
Wanneer ik vanuit Straatsburg naar Calais rijd, heb ik na afloop van de reis het gevoel dat ik de eigenaar ben van het Franse wegennet, omdat de toltarieven zo enorm hoog zijn.
Afgelopen zomer was ik in Oostenrijk en betaalde daar voor het Oostenrijkse vignet. Ik vond dit volkomen billijk en redelijk en de prijs was veel acceptabeler dan de tol die op de Franse snelwegen wordt geheven.
Mijn bezwaar tegen dit voorstel is niet dat het oneerlijk is.
De Britse regering is eindelijk met een redelijke oplossing gekomen.
Mijn partij heeft ditzelfde voorstel twee jaar geleden gedaan.
De huidige Britse regering heeft de situatie uit de hand laten lopen en komt nu tamelijk laat met een voorstel dat waarschijnlijk pas over nog eens twee jaar daadwerkelijk van kracht wordt.
Als het plan echt zijn beslag krijgt, willen wij dat de regering de baten ten goede laat komen aan de Britse weggebruikers.
Mijnheer de Voorzitter, aangezien er een aantal Europese landen is waar met vignetten wordt gewerkt en er andere landen zijn die met een tolsysteem werken, zult u het met mij eens zijn dat het Eurovignet-systeem geen goed systeem voor de interne markt is.
Een Deense of Britse vervoerder krijgt in eigen land 365 dagen per jaar waard voor zijn geld, maar een buitenlandse vervoerder uit een andere lidstaat die naar het land reist - misschien voor één of twee dagen of voor tien dagen of zelfs voor honderd dagen - krijgt dat niet.
Hij betaalt veel te veel voor zijn vignet, tenzij er een speciale dispensatieregeling op dagbasis is.
Zou het niet beter zijn, nu we in dit stadium zijn aangeland, om na te denken over een wederzijds erkenningssysteem, zodat het vignet van het ene land in andere landen wordt erkend? Dan hebben we een Eurovignet-systeem dat echt werkt.
De Commissie dient zich te buigen over voorstellen die moeten leiden tot een gemeenschappelijk systeem voor heel Europa.
Dan richt ik me nu graag tot mijn vriend, de heer McCartin.
Ik ben het ermee eens dat Ierse vrachtrijders in een speciale positie verkeren.
Door de geografische ligging van hun land zijn zij gedwongen om door het Verenigd Koninkrijk te rijden, net zo goed als Britse vrachtrijders door Nederland, België en Frankrijk moeten om andere EU-lidstaten te kunnen bereiken.
Het beste wat het Verenigd Koninkrijk kan doen om de Ieren en ook de Schotten te helpen, is te werken aan verbetering van zijn zeer inferieure snelwegennet, want wij zijn afhankelijk van dit wegennet om onze afzetgebieden te bereiken.
Ja, de weg tussen Stranraer en Carlisle is echt een aanfluiting.
Maar het is ook problematisch om langs Birmingham en Londen te komen en om de Kanaaltunnel en de havenplaatsen aan het Kanaal te bereiken.
Het beste wat de Britten met dit extra geld kunnen doen, is het wegennet te verbeteren in de hoop dat dit tot betere vriendschapsbetrekkingen tussen het Verenigd Koninkrijk en Ierland zal leiden.
Het debat is gesloten.
Onderbreking van de zitting
Ik verklaar de zitting van het Europees Parlement te zijn onderbroken.
(De vergadering wordt om 11.05 uur gesloten)
Hervatting van de zitting
Ik verklaar de zitting van het Europees Parlement, die op vrijdag 17 november 2000 werd onderbroken, te zijn hervat.
Verklaring van de Voorzitter
Waarde collega' s, net als u wil ik deze vergaderperiode niet openen voordat we de nieuwe slachtoffers van het terrorisme van de ETA hebben herdacht.
Helaas zijn onze democratieën opnieuw opgeschrikt door geweld, waarbij ik doel op de zeer lafhartige moord op Ernest Lluch.
Op 22 november jongstleden, dat wil zeggen op de 25e verjaardag van de troonsbestijging van koning Juan Carlos, die in Spanje de weg naar democratie heeft geopend, heeft één van de kopstukken van deze democratie zijn geloof in vrijheid, tolerantie en respect voor de ander met zijn leven moeten bekopen.
Mijnheer Barón Crespo, u hebt nauw met deze voormalige Spaanse minister van Volksgezondheid mogen samenwerken. Samen met de heer Joan Colom heeft de heer Lluch zich in de jaren 60 ingezet voor de democratie in Spanje.
Hij was één van de hoofdrolspelers tijdens de omwenteling in Spanje en gold als voorstander van een autonoom Catalonië.
Hij was geliefd om zijn hartelijkheid en gerespecteerd om zijn kwaliteiten als politicus en vooraanstaand academicus. Ernest Lluch is vermoord vanwege zijn betrokkenheid bij het bewerkstelligen van de rechtsstaat.
Ik wil zijn gezin, zijn naasten, zijn vrienden en iedereen in Spanje die in de kracht van de democratie gelooft, mijn medeleven betuigen.
Bijna een miljoen Spanjaarden van vrijwel alle denkbare politieke overtuigingen zijn de straat opgegaan om te protesteren tegen deze lafhartige moord.
Het Parlement wil hun laten weten dat het achter hen staat. Ik stel u dan ook voor om nogmaals een minuut stilte in acht te nemen om uitdrukking te geven aan onze solidariteit en gevoelens.
(Het Parlement neemt staande een minuut stilte in acht)
Goedkeuring van de notulen van de vorige vergadering
De notulen van de vergadering van vrijdag 17 november zijn rondgedeeld.
Geen bezwaren?
Er zijn geen bezwaren.
(De notulen worden goedgekeurd)
Overeenkomstig uw wens zal ik eventuele moties van orde tot na het debat over de Top van Nice uitstellen.
Zoals u weet hebben we vandaag een zeer volle agenda. Ik zal dus gebruik maken van de bevoegdheden die mij overeenkomstig het Reglement zijn verleend om het goede verloop van de zitting te waarborgen.
Ik ga dus op uw verzoek in. Wilt u daarom al uw moties van orde voorlopig nog voor u houden?
Mevrouw de Voorzitter, ik teken protest aan tegen dit besluit. Moties van orde kunnen immers zeer belangrijk zijn en daarom vind ik dit geen juiste gang van zaken.
U hebt indertijd gezegd dat de moties van orde na het vaststellen van de agenda konden worden ingediend.
Dat vond ik al erg laat, en nu wilt u de indiening van moties van orde verplaatsen tot na de stemverklaringen.
U bent overeenkomstig artikel 18 bevoegd om dit te doen, maar het is onjuist te stellen dat moties van orde geen enkel verband houden met de zeer precieze vragen die de afgevaardigden aan het begin van de zitting willen stellen. Het is van belang dat het Parlement deze vragen hoort.
Ik teken dan ook protest aan tegen dit besluit.
Mijnheer Dell' Alba, ik neem kennis van uw protest.
Agenda
Mevrouw de Voorzitter, ik kan uw voorstel geheel onderschrijven. Ik heb overigens zelf mede om inschrijving van dit punt verzocht.
Het Parlement heeft zich meerdere malen krachtig uitgesproken over de toezeggingen die in Kyoto zijn gedaan.
Ik vind dan ook dat de Europese delegatie dit krachtige standpunt terecht heeft ingenomen op de Conferentie van Den Haag.
Het is echter wel zeer belangrijk dat er nu snel aan een nieuwe ontwerpverklaring wordt gewerkt.
Daarom denk ik dat we uw voorstel moeten volgen, op voorwaarde dat er een resolutie wordt opgesteld waarover tijdens onze vergaderperiode van december in Straatsburg gestemd zal worden.
(Het Parlement hecht zijn goedkeuring aan dit verzoek)
Verwelkoming
Conferentie van Den Haag over klimaatverandering
Aan de orde is de verklaring van de Commissie over de Conferentie van Den Haag.
Ik geef onmiddellijk het woord aan mevrouw Wallström, die namens de Commissie haar betoog zal houden.
Mevrouw de Voorzitter, dames en heren, ik dank u dat u mij hebt uitgenodigd om mijn indrukken over de zesde Conferentie van de partijen die deelnemen aan het kaderverdrag van de Verenigde Naties over klimaatverandering, de zogenoemde COP6, met u te delen. Deze conferentie vond in de afgelopen twee weken in Den Haag plaats.
Ook na intensieve onderhandelingen, zowel op technisch als op ministerieel niveau, op basis van ontwerpbesluiten met ongeveer 500 vierkante haakjes, bleek het niet mogelijk een alomvattend akkoord over de voornaamste politieke vraagstukken te bereiken.
In de onderhandelingen legde de Europese Unie zich toe op het veiligstellen van de milieu-integriteit van het Kyoto-protocol op het gebied van grondgebruik en bosbouw, het vraagstuk van de CO2-putten, de relatie tussen het Kyoto-mechanisme en binnenlandse maatregelen, de zogenoemde "supplementariteit", en de naleving.
Dit betekende dat in het overleg met andere partijen de onderhandelingsruimte moest worden verkend.
Er werd goede technische vooruitgang geboekt met betrekking tot de regels voor de Kyoto-mechanismen en de ontwikkeling van een handhavingssysteem. Hierdoor kon men zich bij de definitieve onderhandelingen vooral richten op compromissen tussen supplementariteit en CO2-putten.
Op het allerlaatste moment werden nog compromisvoorstellen voor het gebruik van de CO2-putten ingediend. Er was echter niet genoeg tijd om de gevolgen van deze voorstellen voor de verschillende landen binnen en buiten de Europese Unie goed te kunnen beoordelen.
Toch was er voldoende aanleiding om te vrezen dat aan de milieu-integriteit van het beleid ernstig afbreuk zou worden gedaan.
Daarom besloot de Europese Unie deze voorstellen af te wijzen.
De partijen wilden voorkomen dat het mandaat van het actieplan van Buenos Aires, dat van kracht was tot aan de zogenoemde COP6-conferentie, zou aflopen zonder dat er sprake was van enig concreet resultaat of vervolg. Daarom hebben zij besloten de klimaattop op te schorten en te hervatten in mei 2001.
De klimaatconferentie was niet alleen maar teleurstellend - verre van dat.
Wij hebben hier en daar veel vooruitgang geboekt.
Zo is er bijvoorbeeld een pakket maatregelen opgesteld waarmee wordt gereageerd op de behoeften en zorgen van de ontwikkelingslanden. Dit pakket behelst onder meer nieuwe financiële middelen en nieuwe instellingen.
Ook is besloten tot een meer gerichte aanpak van de klimaatverandering binnen de Global Environmental Facility, de zogenoemde GEF. Op technisch niveau is ook vooruitgang geboekt op andere gebieden, zoals beleid en maatregelen ter vermindering van de uitstoot, capaciteitsuitbreiding, overdracht van technologieën, handel in emissierechten, gezamenlijke uitvoering en naleving.
Wij moeten alles in het werk stellen om deze besluiten tijdens de vervolgconferentie in mei definitief te maken.
Een andere positief resultaat van de klimaattop is dat hij heeft bijgedragen tot een beter begrip voor de standpunten van andere partijen.
Deze kennis is uiterst nuttig. In de komende maanden moeten wij daarmee aan de slag gaan.
De heer Pronk was een bijzonder toegewijd conferentievoorzitter.
Het voorstel dat hij aan het eind van de tweede week produceerde, schetste een pakket maatregelen dat in de komende maanden een van de uitgangspunten zal zijn voor verdere beraadslaging en onderhandeling.
Er was echter onvoldoende tijd om de onderhandelingen op basis van dit document definitief af te ronden. Er was teveel kostbare onderhandelingstijd verloren gegaan met ministeriële verklaringen en met het steeds opnieuw herhalen van bekende standpunten.
Als gevolg daarvan was er niet genoeg tijd om de effecten van alle verschillende voorstellen met betrekking tot de CO2-putten, die op het allerlaatste moment nog werden ingediend, te analyseren.
Er blijft voorlopig nog veel onzekerheid bestaan op dit punt.
Wij wisten allemaal dat de Europese Unie, om een akkoord met de Verenigde Staten en haar bondgenoten van de "umbrella group" te bereiken, concessies zou moeten doen.
Uiteindelijk waren de concessies van de andere partijen ten aanzien van de supplementariteit, de handhaving en de Kyoto-mechanismen onvoldoende om de afzwakking van de doelstellingen voor emissievermindering, die zou zijn ontstaan als we het voorstel over de CO2-putten hadden aangenomen, te compenseren.
Hoe gaan we nu verder?
De eerste prioriteit voor de Europese Unie is dat wij de resultaten van de conferentie gaan evalueren en verdere discussies gaan voorbereiden.
Ter voorbereiding op de vervolgconferentie moet de EU niet de discussie weer gaan openen over alle vraagstukken. Zij moet zich richten op kernpunten, met name de sinks-mechanismen, de supplementariteit en een krachtig nalevingsregime.
Wij moeten zorgen dat de overgang van het voorzitterschap van Frankrijk naar Zweden vlot verloopt. Ook moet er nauw contact blijven met de heer Pronk.
De EU moet haar standpunten over de belangrijke vraagstukken herzien en waar nodig nieuwe voorstellen formuleren.
De Commissie zal er alles aan doen om samen met het nieuwe voorzitterschap een krachtige gezamenlijke EU-lijn te ontwikkelen.
Naast verdere coördinatie binnen de Europese Unie moeten ook de contacten met de andere partijen worden geïntensiveerd.
Willen wij tijdens de vervolgbijeenkomst tot een akkoord over de CO2-putten komen, dan is het een absolute voorwaarde dat wij allemaal over dezelfde feiten en cijfers beschikken, en dat alle partijen niet langer met hun eigen berekeningen komen aanzetten.
De EU zal haar betrekkingen met alle belangrijke groeperingen verdiepen. Ook zal zij zo snel mogelijk contact opnemen met de nieuwe regering in de VS.
Aangezien de regels en modaliteiten voor het functioneren van het Kyoto-protocol niet zijn aangenomen, zal de ratificatie van het protocol moeten worden uitgesteld tot na de volgende zitting van de klimaatconferentie.
De interne voorbereiding voor de ratificatie door middel van het Europese klimaatveranderingsprogramma en de ontwikkeling van een plan voor de handel in emissierechten in de Europese Unie, zal echter gewoon doorgaan.
Ik dank u voor uw aandacht en ik ben bereid al uw vragen te beantwoorden.
Mevrouw de Voorzitter, ik betreur het dat de commissaris de klimaattop in Den Haag kennelijk als zeer frustrerend heeft ervaren. Ik feliciteer haar echter met het feit dat zij optimistisch is gebleven.
De delegatie van het Europees Parlement bij de besprekingen was net zo teleurgesteld over de uitkomst, al kwam die voor ons niet als een verrassing.
Wij hadden het probleem dat ontstond over de CO2-putten zeker kunnen voorzien, net als zij overigens.
Wie de Franse en Britse kranten leest, zal merken dat er veel aandacht wordt besteed aan wat het einde lijkt te zijn van de goede betrekkingen tussen de Franse minister Voynet en de Britse minister Prescott.
In zekere zin waren zij twee componenten van een ongeluk dat wel moest gebeuren - net als de Titanic en de ijsberg.
De heer Prescott lijkt nu een lekgeslagen schip, waarvan wij niet weten hoe lang het zal blijven drijven.
Puur voor mijzelf sprekend heb ik het gevoel dat de problemen onder meer ontstaan omdat een Groene minister volstrekt geen ruimte heeft om te onderhandelen over groene kwesties.
Het was voor mevrouw Voynet onmogelijk het Amerikaanse standpunt te accepteren, en niemand kon dat ook van haar verwachten.
Ten eerste: denkt zij dat er enige flexibiliteit te verwachten is in het standpunt van de Europese Unie ten aanzien van de CO2-putten?
En ten derde: klopte de verklaring van de heer Prescott in het Britse Lagerhuis?
Veel landen, en met name de milieugroepen, hadden het gevoel dat hier sprake was van een gigantische ontsnappingsmogelijkheid. Het akkoord zou een grens hebben gesteld aan de mate waarin de Verenigde Staten, Japan en Canada bossen als CO2-putten zouden kunnen gebruiken.
Europa had al enige tijd aangedrongen op een dergelijke limiet. Ook zou het akkoord het gebruik van sinks in eigen land aan strengere wetenschappelijke voorwaarden hebben onderworpen.
Waarom hebben, gezien het - niet echt verrassende - gloedvolle verslag van de heer Prescott over de door hemzelf tot stand gebrachte deal, niet alleen mevrouw Voynet, maar naar ik meen ook de meeste andere Europese milieuministers, die deal eigenlijk allemaal afgewezen? Dat is mijn laatste vraag aan de commissaris.
Het verslag van de heer Prescott aan zijn eigen parlement wekte toch de indruk dat hij hun een aanbod had gedaan dat zij niet konden weigeren.
Ik sluit af met te zeggen dat ik betreur wat er is gebeurd. Ik hoop echter dat wij uiteindelijk het optimisme van mevrouw Wallström zullen delen en het broodnodige akkoord over klimaatverandering zullen krijgen.
Mevrouw de Voorzitter, in de eerste plaats zou ik de Commissie willen zeggen dat zij haar werk goed heeft gedaan.
Ik hoop dat de Europese Unie ook bij de volgende conferenties met één stem zal spreken en het is mijns inziens niets dan tijdverlies om nu bepaalde ministers de schuld in de schoenen te willen schuiven.
Dat brengt ons geen stap vooruit!
Wij weten dat het mislukken van deze conferentie niet het einde betekent van dit zeer lange en ingewikkelde proces, maar dat het zal worden voortgezet.
Nu moeten wij ons afvragen, wat voor verbetering vatbaar is.
In de eerste plaats rijst de vraag - en dat is meteen een vraag aan de Commissie - of de gekozen methode met conferenties waar de vertegenwoordigers van 180 landen het eens moeten worden over een tekst, niet te hoog gegrepen is, vooral wanneer men tegen het einde in tijdnood geraakt en de meningsverschillen tussen de belangrijkste partners nog altijd niet uit de weg zijn geruimd.
Is het niet tijd dat de regeringsleiders en staatshoofden van de Verenigde Staten en Europa deze materie ook op de G7-topontmoetingen bespreken?
Wij mogen het onszelf evenwel niet te gemakkelijk maken.
Wij kunnen wel met de beshuldigende vinger naar de Amerikanen wijzen, maar wij mogen niet vergeten dat men ook naar ons kan wijzen, want het is niet zo dat wij in Europa alles zo goed op orde hebben.
De CO2-uitstoot neemt bij ons toe. Dat weten wij en wij hebben dat hier vaak genoeg besproken.
Maar het is de vraag of wij wel een mondiaal akkoord nodig hebben om bij ons met de reductie van emissies te beginnen.
Ik wil de Commissie herinneren aan haar mededeling over de handel in emissierechten en over de conferentie van Den Haag, volgens welke de Commissie eventueel een richtlijn zou voorleggen die de in 1998 door de ministers van Milieu afgesproken quota zou voorschrijven en inbreuken met sancties zou bestraffen.
Nu zou ik willen vragen of u ook bereid bent om een dergelijk voorstel voor te leggen als het proces van Kyoto nog niet is voltooid.
Waarom zouden wij binnen de Europese Unie niet in 2005 met de handel in emissierechten beginnen als een aantal lidstaten hier binnen de eigen grenzen toch al mee begonnen is?
Tot slot is het mijns inziens terecht dat u bij de kwestie van de CO2-putten voet bij stuk hebt gehouden, vooral omdat het uiterst moeilijk is deze putten exact te meten.
Wij willen meetbare resultaten behalen en daarmee bedoel ik fysisch meetbare resultaten. Dat was met het Amerikaanse standpunt vooralsnog niet haalbaar.
Mevrouw de Voorzitter, het was van het begin af aan duidelijk dat deze onderhandelingen moeilijk zouden zijn. De ambtenaren van de Commissie geloofden echter dat uiteindelijk een deal zou worden gesloten omdat de politieke leiders in de wereld simpelweg te veel te verliezen hadden als ze met lege handen thuis zouden komen.
Het is bijzonder teleurstellend dat er geen overeenstemming is bereikt. Ik betreur het ook ten zeerste dat het einde van de conferentie werd ontsierd door een ruzie tussen de Britse vice-premier en het Franse voorzitterschap over de door de Britse vice-premier opgestelde compromisvoorstellen.
Het feit dat na het tamelijk luidruchtige vertrek van de heer Prescott de Amerikanen nieuwe voorstellen deden die nog dichter in de buurt van het EU-standpunt kwamen, toont aan dat het Franse voorzitterschap terecht voet bij stuk had gehouden.
Wij kwamen steeds dichter bij een overeenkomst, maar helaas raakten wij in tijdnood.
De vrees bestaat dat de vaart er nu uit is, dat er andere Amerikaanse onderhandelaars zullen komen en dat wij in mei weer van voor af aan moeten beginnen.
Het gebrek aan overeenstemming binnen Europa is des te betreurenswaardiger omdat ik tijdens de conferentie toch vooral de indruk had dat de Europese Unie als nauw samenwerkend team opereerde. Zij onderhandelde vanuit een gezamenlijke positie die dwars door de partijstandpunten heen liep en die de lidstaten verenigde achter gezamenlijke beginselen, een gezamenlijk perspectief en een gezamenlijk ongenoegen over de weigering van de Amerikanen om hun verantwoordelijkheid als grootste producent van broeikasgassen ter wereld onder ogen te zien.
Van wat wij hebben gehoord, moeten wij aannemen dat de Amerikaanse Senaat het Kyoto-protocol niet zal ratificeren, hoeveel concessies we ook doen.
Daarom moeten wij hogere prioriteit geven aan het zoeken en verwerven van de steun van andere landen. Wij moeten de handel in emissierechten stimuleren en concrete maatregelen treffen om de broeikasgassen in de Unie te verminderen.
Laten wij hopen dat wij in mei een akkoord zullen bereiken. In de tussentijd moet Europa het voortouw nemen.
De VS blijft een zeer belangrijk land.
Geld speelt in de Amerikaanse politiek een belangrijkere rol dan hier in onze Unie.
De Amerikaanse industrie en de oliemaatschappijen instrueren hun politici dat zij het Kyoto-protocol moeten afwijzen, wat het Amerikaanse publiek ook zegt.
Ik wil de commissaris vragen hoe wij naar haar mening de Amerikaanse industrie ervan kunnen overtuigen dat het in hun eigen zakelijke belang is dat zij het protocol steunen? Zij kunnen dan met de geldbuidel rammelen en de Amerikaanse politici tot de orde roepen.
Hoe kunnen wij hen hevig tegenstribbelend de 21ste eeuw - met al haar problemen - binnenslepen?
Voorzitter, de conferentie over het wereldklimaat is mislukt maar er is wel degelijk vooruitgang geboekt.
Kernenergie heeft geen kans op een comeback.
De ontwikkelingslanden zeiden: als jullie in het noorden stoppen met kernenergie dan willen wij ook geen kernenergie, zelfs niet gesubsidieerd.
Ook op het gebied van de handhaving is er vooruitgang.
De ontwikkelingslanden krijgen na 2005 1 miljard dollar.
Als het clean development-mechanisme gaat werken dan ontvangen de ontwikkelingslanden jaarlijks tussen de vijf en de vijfentwintig miljard dollar extra.
Wat betreft de ontwikkelingslanden heeft voorzitter Pronk goed werk gedaan maar op milieupunten was zijn compromis onvoldoende.
De bossen waren dit keer het grote struikelpunt.
Drie jaar geleden in Kyoto wilden de VS dat Rusland het mogelijk zou maken dat de Amerikanen in eigen land geen maatregelen hoefden te nemen.
Nu wilde de regering-Clinton de goedkoopste maatregelen, bossen laten groeien.
Natuurlijk zijn bossen CO2-eters, maar als ze volgroeid zijn is dit effect weg.
Bovendien branden bossen ook af en dat gebeurt steeds vaker.
De oplossing moet komen van energie-efficiency en hernieuwbare energiebronnen.
Onze onderhandelaars namens de Europese Unie wilden wel degelijk enige ruimte laten voor bossen maar niet meer dan 20% van alle te nemen maatregelen.
De deal van Prescott waarbij de Verenigde Staten 1/3 via bossen, 1/3 via hot air en 1/3 via CDM zouden mogen doen, was een slechte, onaanvaardbare deal.
Gelukkig waren 14 van de 15 Milieuministers het hier over eens.
Maar we moeten verder, in Bonn in mei 2001, moet gelijkwaardigheid worden ingebouwd.
Iedere wereldburger heeft evenveel recht op CO2-uitstoot, niet de Amerikanen 200 keer zoveel als de Afrikanen.
Alleen als gelijkwaardigheid wordt ingebouwd, zullen de ontwikkelingslanden ook na 2012 mee gaan doen aan de strijd tegen klimaatverandering.
Om stabilisatie van het klimaat met gelijkwaardigheid te bereiken moeten de VS met 90% terug en moeten wij als Europese Unie met 80% terug.
Dan moet China zijn uitstoot stabiliseren en dan mag India twee keer zoveel uitstoten.
In mei volgend jaar is een doorbraak nodig, desnoods zonder de VS.
Ook zonder de VS moet en kan het Kyoto-protocol geratificeerd worden.
Ik hoop dat we tot deze wijsheid zullen besluiten.
Voorzitter, industrie en verkeer leiden tot een kunstmatige opwarming van onze dampkring.
Een deel van het grondgebied van de landen van de Europese Unie zal bij een voortgezette opwarming veranderen in zee of in een woestijn.
Om de wereld en Europa duurzaam bewoonbaar te houden is een sterke verandering van onze economie nodig.
Het Europees Parlement heeft zich recent uitgesproken voor een aantal stappen in de goede richting.
Op de Europese positie tijdens de afgelopen zaterdag in Den Haag beëindigde en waarschijnlijk mislukte Klimaatconferentie tekenen zich twee sterk botsende opvattingen af.
De ene opvatting is dat wij serieus dienen vast te houden aan de afspraken uit 1997 om ruim 5% onder de uitstoot van 1990 terecht te komen.
Het gaat nu om het invullen van die reeds aangegane Kyoto-verplichtingen. De bereidheid tot een compromis met Amerika betekent verraad aan de Europese inzet.
De andere opvatting is dat Kyoto nooit uitvoerbaar is geweest omdat de tegenwerking van Amerika, Japan en Australië daarvoor te groot is. Alleen door hun inspanningsverplichtingen te verminderen is nu een wereldakkoord mogelijk.
Met creatief boekhouden zouden wij dan de indruk wekken dat zij reeds aan een groot deel van hun verplichtingen hebben voldaan.
In die tweede opvatting heeft de Europese Unie gefaald doordat de groene Milieuministers van Frankrijk en Duitsland niet bereid waren om Kyoto te vergeten.
Tijdens de vervolgconferentie in Bonn in mei 2001 zou alsnog zo'n compromis moeten worden gevonden.
Mijn fractie kiest voor de eerste visie.
Het is belangrijk dat Europa vasthoudt aan een eerder ingenomen standpunt ook als dat inhoudt dat de Verenigde Staten een dergelijk akkoord in een tijdperk van de Bush-regering nog niet zullen kunnen onderschrijven.
Voor de resultaten op de langere termijn is het belangrijk dat wij de Amerikaanse publieke opinie overtuigen van de gevaren van nietsdoen in plaats van een compromis te sluiten met degenen die tegenwerken.
De VS produceren per hoofd van de bevolking de grootste vervuiling.
Daar is het besef dat de woestijn zal groeien en orkanen zullen toenemen nog niet sterk in de publieke opinie aanwezig.
Het welvaartsniveau is er hoog en de prijs van aardolieproducten laag.
Daadwerkelijke veranderingen vindt men daar nadelig voor industrie en consument.
Daarom is het onwaarschijnlijk dat een wereldakkoord thans instemming van het Amerikaanse parlement zou kunnen krijgen.
Tenslotte, de Derde Wereld staat nog maar pas aan het begin van de industriële ontwikkeling.
Hun armoede heeft hen genoodzaakt om hun rechten op uitstoot van CO2 te verkopen aan rijke landen die daarmee hun eigen verplichtingen willen verminderen.
Die landen zullen zich uiteindelijk hun rechten op de ontwikkeling niet laten afnemen.
De uitstoot van broeikasgassen zal dan nog sterk gaan toenemen.
Het is een reden om bij het vervolg van de Klimaatconferentie met die werkelijkheden rekening te houden.
Een compromis kan niet betekenen dat wij vergeten wat er in Kyoto is afgesproken.
Mevrouw de Voorzitter, net als de overgrote meerderheid in dit Parlement en de voorgaande sprekers, ben ook ik bijzonder teleurgesteld dat de VN-wereldconferentie over klimaatverandering in Den Haag geen succes is geworden.
Het is zeer te betreuren dat de deelnemers geen akkoord hebben kunnen bereiken over de vraag hoe wij in de toekomst het best de uitstoot van broeikasgassen kunnen verminderen.
In het Kyoto-akkoord van drie jaar geleden is een tijdschema vastgesteld voor de vermindering van de uitstoot van broeikasgassen.
Dit Kyoto-protocol mag onder geen beding worden afgezwakt.
Integendeel, als wij de gevolgen van de opwarming van de aarde een halt willen toeroepen en uiteindelijk willen terugdringen, moet met name de geïndustrialiseerde wereld in de toekomst misschien nog wel scherpere grenzen aan de uitstoot van broeikasgassen vaststellen.
Als wij in de toekomst nog een planeet willen hebben waarop wij allemaal kunnen wonen, is het vraagstuk van de klimaatverandering duidelijk een van de grootste uitdagingen die we in de 21ste eeuw zullen moeten aangaan.
Als wij dit vraagstuk niet op een systematische en geïntegreerde manier aanpakken, zal de opwarming van de aarde toenemen. Dit zal gepaard gaan met ernstige gevolgen voor het milieu op het land, in de zee en in de lucht, om nog maar niet te spreken van de gevolgen voor de mens zelf.
Er is al gezegd dat de volgende bijeenkomst waarop het vraagstuk van de vermindering van de uitstoot van broeikasgassen zal worden besproken, plaats zal vinden in Bonn. Deze bijeenkomst zal samenvallen met de publicatie van een rapport van het intergouvernementele panel over klimaatverandering van de Verenigde Naties.
Dit panel bestaat uit circa 3000 wetenschappers uit de hele wereld, die zullen aangeven welke maatregelen naar hun oordeel nodig zijn om de uitstoot van broeikasgassen te verminderen.
De milieucommissie van dit Parlement heeft in het verleden voorop gelopen bij de aanpak van het vraagstuk van de klimaatverandering.
Wij kunnen ons heel goed vinden in het beleid van de commissaris voor Milieu, mevrouw Wallström, voor wat betreft een aantal EU-verordeningen en richtlijnen die zullen helpen de broeikasgassen in de Europese Unie terug te dringen.
De Europese Unie moet in deze zaak het voortouw nemen.
De milieucommissie en het Parlement hebben in het verleden het goede voorbeeld gegeven met hun collectieve aanpak van het vraagstuk van de vermindering van broeikasgassen.
Wij moeten dit beleid in de toekomst krachtig en vastberaden voortzetten.
Anders zullen de toekomstige generaties immers de prijs moeten betalen voor ons gebrek aan actie op dit bijzonder belangrijke terrein.
Ik complimenteer commissaris Wallström met haar inspanningen in Den Haag en wens haar in de toekomst meer succes toe.
Mevrouw de Voorzitter, ook bij ons is de teleurstelling groot dat de Klimaattop in Den Haag mislukt is.
Discussies over de schuldvraag leiden te gemakkelijk tot het eenzijdig wijzen naar de Verenigde Staten.
Mijns inziens is het uiteindelijk de starre houding van de Europese Unie geweest waardoor er geen akkoord is gekomen.
De discussie in Den Haag ging vooral over de vraag wat er allemaal meegerekend mag worden bij de afgesproken reducties van Kyoto.
In oktober hebben we bij de behandeling van het voorstel betreffende emissiehandel kunnen kiezen voor efficiënte en effectieve mogelijkheden om de emissies terug te dringen.
Helaas is door het Europees Parlement toen geen duidelijke keuze gemaakt.
Wat de 50%-regel betreft moet ik opmerken dat dit nooit een doel op zich dient te zijn.
Als met de Verenigde Staten een akkoord te bereiken is over een lager realiseringspercentage in eigen land, is dit altijd beter dan geen akkoord.
Hetzelfde geldt voor het gedeeltelijk meetellen van de CO2-putten, zoals extra aanplant van bossen.
Hoewel ik geen goed woord over heb voor de Amerikaanse houding constateer ik wel dat aan het eind van de Conferentie de Verenigde Staten tot een aanvaardbaar compromis bereid waren.
De starre houding van de Europese Unie, onder leiding van de Franse Milieuminister Voynet, blokkeerde de mogelijkheid tot een akkoord.
Sommigen prijzen de houding van de Europese Unie, omdat ze hun rug recht hebben gehouden.
In werkelijkheid zijn de kansen voor een akkoord in de toekomst kleiner, wat betekent dat we verder verwijderd zijn van een adequate aanpak van het klimaatprobleem.
Mevrouw de Voorzitter, net als mijn andere collega' s ben ik bijzonder teleurgesteld over de resultaten van deze Conferentie van Den Haag. Het moge duidelijk zijn dat ze volkomen mislukt is.
Ik wil mij niet met de onderlinge ruzies bemoeien, aangezien zo' n geheel negatieve benaderingswijze geen enkele zin heeft.
Ik wil de Commissie feliciteren en natuurlijk ook mevrouw Wallström, die haar overtuigingen met betrekking tot de vermindering van emissies altijd trouw is gebleven.
Uiteraard is geen akkoord beter dan een slecht akkoord. Het Amerikaanse voorstel schoot ernstig te kort en was daarom voor Europa volledig onacceptabel.
Een acceptabel akkoord kan overigens alleen worden bereikt als er sprake is van evenwicht tussen Noord en Zuid, dat wil zeggen tussen de ontwikkelingslanden en de geïndustrialiseerde landen.
Ik ben ernstig bezorgd over dit recht om te vervuilen, aangezien ik denk dat hierdoor de kloof in economische ontwikkeling tussen het Noorden en landen die op economisch gebied reeds een achterstand hebben, zal worden vergroot.
Het standpunt van de Verenigde Staten dat bossen als CO2-putten beschouwd moeten worden is ontoelaatbaar, omdat dit betekent dat ze zich geen enkele moeite zouden hoeven te getroosten.
We moeten de opgedrongen Amerikaanse voorwaarden naast ons neerleggen.
De beperkingen van dit Europa met zijn wisselende voorzitterschappen worden nu overigens goed zichtbaar. Wij genieten immers geen sterk politiek imago ten opzichte van de Verenigde Staten, die met één stem kunnen spreken.
Dit toont nogmaals de noodzaak aan om tegen iedere prijs de Europese instellingen en hun functioneren te hervormen.
Wanneer zullen we kunnen beschikken over een krachtige voorzitter van onze Europese Unie, die in staat is om ten opzichte van onze partners met één stem namens Europa te spreken?
Toch is er nog een sprankje hoop.
De in Den Haag gehouden conferentie zal volgend voorjaar in Bonn worden voortgezet, zoals u ons reeds heeft aangekondigd, mevrouw de commissaris.
Wij zullen u terzijde staan om aan de eisen van de Verenigde Staten het hoofd te kunnen bieden en deze uitdaging aan te gaan.
Mevrouw de Voorzitter, mevrouw de commissaris, beste collega's, laten wij het maar klip en klaar stellen, de Klimaatconferentie in Den Haag is mislukt en dat is teleurstellend want er zijn steeds meer aanwijzingen dat het klimaat nog veel sneller verandert dan verwacht.
De wereld heeft daarom een krachtig politiek signaal nodig.
Kyoto mag geen loze belofte blijven.
Het mislukken van de Klimaatconferentie is naar het publiek een verkeerd signaal.
Veel mensen zullen gaan denken dat het niet zo'n vaart loopt met de klimaatproblemen als de internationale politiek toch niets doet.
Dat ondermijnt ook het draagvlak voor duurzame energie en voor de energie-efficiency.
Klimaatveranderingen hebben grote gevolgen in de ontwikkelingslanden.
Landen als India, Bangladesh, Indonesië en Thailand worden geconfronteerd met overstromingen die miljoenen mensen treffen.
Wij hebben het principe "de vervuiler betaalt" hoog in het vaandel staan, maar tot nu toe zijn het de derdewereldlanden zelf die opdraaien voor de kosten en voor de aanpassing aan de klimaatverandering.
Dat is wat mij betreft onaanvaardbaar.
Mevrouw de commissaris, de verklaringen over het mislukken van de Klimaatconferentie, waren niet erg geloofwaardig.
De onderhandelaars verklaarden achteraf dat het akkoord binnen handbereik was.
Aan politieke wil zou het niet ontbroken hebben. Partijen zouden nader tot elkaar gekomen zijn en ze toonden steeds meer begrip voor elkaars cultuur.
Maar helaas was er gebrek aan tijd.
Dit is wat mij betreft niet erg geloofwaardig.
Achter alle mooie woorden gaat politiek onvermogen schuil.
De Europese Unie zal zorgvuldig haar eigen rol moeten evalueren.
Het volstaat niet de Verenigde Staten de schuld te geven of te klagen over gebrek aan flexibiliteit bij anderen.
Wij hebben zelf steeds gezegd dat geen akkoord beter is dan een slecht akkoord maar dat betekent nog niet dat we ons eigen politieke wensenlijstje tot maatstaf van een goed akkoord moeten maken.
De Klimaatconferentie gaat in het voorjaar verder.
We moeten nu dus vooruitkijken.
Mevrouw de commissaris, ik wil u bedanken voor de plezierige samenwerking.
Ik zou u tot slot drie vragen voor willen leggen: ten eerste, hoe beoordeelt uzelf het optreden van de Europese Unie en welke concrete lessen trekt u uit de mislukking in Den Haag?
Ten tweede, op welke manier benut u de komende maanden?
Voert u met de Verenigde Staten een discussie over het bossenprobleem en over de wetenschappelijke feiten en onduidelijkheden die daar steeds een rol spelen?
Ten derde, op welke punten moet de Europese Unie volgens u meer concessies doen?
Ik zelf ben van oordeel dat we op het punt van de supplementariteit wellicht wat meer water bij de wijn zouden kunnen doen.
Graag uw mening hierover en ik dank u voor uw aandacht.
Mevrouw de Voorzitter, commissaris Wallström, bedankt voor uw bijdrage.
Naar mijn mening vormde de EU een eenheid, afgezien van de laatste kritieke uren.
Het is echter duidelijk dat deze conferentie veel verliezers heeft opgeleverd.
Ik vind dat wij als politici als verliezers uit de strijd zijn gekomen, omdat we een uitermate verkeerd signaal hebben afgegeven naar heel veel geëngageerde mensen; we zijn er niet in geslaagd om tot een akkoord te komen.
Daarnaast vind ik dat de ondernemers en andere spelers in het bedrijfsleven die dit probleem serieus benaderen, en die graag spelregels zien, ook verloren hebben.
Daarom is het natuurlijk van groot belang om opnieuw snel bij elkaar te komen.
Ik vind dat de EU er goed aan gedaan heeft op het punt van de sinks niet toe te geven.
Het is niet alleen moeilijk verifieerbaar en meetbaar, maar steeds meer onderzoekers beweren - of ze gelijk hebben, weet ik niet - dat de CO2-putten van vandaag waarschijnlijk de CO2-bronnen van morgen zijn.
Laat ik het nogmaals in het Engels zeggen: Forest turns from being carbon sinks to carbon sources.
Als dat waar is, is het natuurlijk zeer risicovol om dit nu al in de onderhandelingen te betrekken, nu de definities niet duidelijk zijn.
Mevrouw Wallström, ik ben eerder geneigd om te zeggen dat men in de toekomstige dialoog met de Amerikanen beter genereuzer kan zijn wat betreft emissions trading in het algemeen dan er iets bij te betrekken wat wetenschappelijk al zeer moeilijk te onderbouwen is.
Ik was lid van de delegatie van dit Parlement.
We hebben een aantal Amerikaanse congresleden gesproken.
De arrogantie en onwetendheid die de Amerikanen aan de dag legden, beangstigde mij enigszins.
Ik kreeg het gevoel dat ze onder geen beding het Kyoto-protocol willen ratificeren.
Ik ben tot de conclusie gekomen dat de dialoog tussen de Verenigde Staten en Europa over deze kwesties moet worden geïntensiveerd. Niet alleen tussen de regeringen en de Commissie, maar met name met de congresleden.
Daaraan kunnen wij van het Europees Parlement bijdragen.
Tot slot nog een vraag: Als de conferentie in mei mislukt, is de Commissie dan bereid om verder te gaan, het voortouw te nemen en een ratificatie van de kant van de EU voor te stellen?
Mevrouw de Voorzitter, waarde collega's, om te beginnen wens ik als voorzitter van de delegatie van het Europees Parlement bij de COP6 mijn voldoening uit te spreken over de excellente betrekkingen tussen de Commissie en het Parlement.
Als er tijdens de Klimaatconferentie iets zonder strubbelingen is verlopen, dan is het wel de samenwerking tussen de delegatie van het Europees Parlement en de Commissie.
Hetzelfde kan niet van de Europese ministers worden gezegd. Sommigen onder hen toonden alleen maar belangstelling voor de persconferenties en deden geen enkele moeite om bij te dragen aan de geest van eensgezindheid die nodig is om een mondiaal beleid inzake klimaatveranderingen tot stand te brengen.
Mevrouw de Voorzitter, iedereen was bekend met de cruciale rol van de COP6: zij moest ons in de gelegenheid stellen de daad bij het woord te voegen en een punt te zetten achter de debatfase waarin wij ons sinds 1992 bevinden.
Aangezien er geen overeenkomst is bereikt, kunnen wij evenwel niet tot actie overgaan.
Laten we klare taal spreken en de balans opmaken. Het is duidelijk dat slechts een van de drie partijen getracht heeft tot een akkoord te komen en een globaal beleid inzake klimaatveranderingen af te dwingen: de Europese Unie.
De Verenigde Staten - of liever gezegd de umbrella group in zijn geheel, laten we er alstublieft geen doekjes om winden - hebben een hoop voorwendsels de wereld ingestuurd om te beletten dat op de Klimaatconferentie in Den Haag een overeenkomst zou worden bereikt. Van nu tot mei, tot aan de bijeenkomst in Bonn, moet de Europese Unie op twee fronten actief zijn.
Enerzijds moet zij goed beseffen dat de ratificatie door de Verenigde Staten heel wat voeten in de aarde zal hebben. Vandaar dat er diplomatieke acties ten overstaan van de overige leden van de umbrella group moeten worden ondernomen.
Anderzijds moet de Unie de nodige interne maatregelen treffen om haar geloofwaardigheid op te krikken.
Dat is de enige manier om te garanderen dat zij op de COP6 "B" in Bonn in woord en daad het voortouw zal kunnen nemen.
Mevrouw de Voorzitter, dank voor uw steun. Ik dank vooral ook de delegatie van het Europees Parlement die in Den Haag aanwezig was.
Ik herinner mij nog goed een ontmoeting met mevrouw Corbey, die de hele tijd aanwezig is geweest en die ochtend al om half zes op weg was naar een bijeenkomst.
U allen hebt mij tijdens de conferentie bijzonder goed gesteund en daarvoor dank ik u van harte.
Wij bespreken het vraagstuk van de klimaatverandering soms alsof de gevolgen ervan pas op de lange termijn, door onze kinderen en kleinkinderen, zullen worden gevoeld.
De klimaatverandering is echter al begonnen.
De ijskappen smelten en dat is meetbaar.
Kleine eilandstaatjes in de Stille Oceaan verdwijnen langzaam onder de stijgende zeespiegel.
We zien de gevolgen ook in ons dagelijkse leven.
De deskundigen vermijden in het algemeen zorgvuldig om een bepaalde storm of bepaalde extreme weersomstandigheden toe te schrijven aan klimaatverandering, maar wij zullen naarmate het klimaat verandert steeds meer met extreme weersomstandigheden te maken krijgen.
Het treft dus ook onszelf.
Uiteraard is het vooral een zaak voor de komende generaties, maar klimaatverandering is ook nu al een feit, vooral voor mensen in arme landen. Ook dat is al gezegd.
Wat kunnen wij nu doen?
Het is nu niet het juiste moment om schuldigen aan te wijzen.
Het is nu het moment om te besluiten dat wij ons geen tweede mislukking kunnen veroorloven.
We kunnen de volgende klimaatconferentie simpelweg niet zonder een akkoord afsluiten.
Ik ben tamelijk optimistisch, omdat wij naar mijn idee heel dicht bij elkaar zijn gekomen. Alle ministers begrijpen dat vijf procent vermindering zoals bepaald in het Kyoto-protocol nog maar een klein deel is van de totale inspanning die wij ons voor de toekomst moeten getroosten.
Dit is nog maar het begin.
Misschien moeten wij ons niet zo'n zorgen maken als wij iets meer tijd nodig hebben, nog een paar maanden, om besluiten te nemen over de voorschriften en een wettelijk kader die noodzakelijk zijn voor de enorme economische markt die zal ontstaan.
Natuurlijk hebben wij een aantal duidelijke praktische regels nodig voor een markt in emissierechten met een omvang van 12 miljard dollar. Er moest bij deze onderhandelingen nog teveel worden geregeld.
Wij moeten proberen dat nu af te handelen Verder zullen wij onze eigen evaluatie moeten maken van wat er gebeurd is.
Wij moeten de documenten voorbereiden die nodig zijn om contact te leggen met verschillende partijen en uiteraard ook met de "umbrella group".
Het is nu vooral aan de Amerikaanse regering om ons te vertellen met wie wij moeten praten.
Wij moeten ook onze contacten met de ontwikkelingslanden voortzetten.
Op deze manier kunnen wij op een constructieve manier aan dit vraagstuk verder werken.
Nu zal ik ingaan op de vraag of wij wel flexibel genoeg zijn geweest.
Soms zijn dit soort onderhandelingen buitengewoon chaotisch. Wanneer je dan thuiskomt, kun je terugkijkend altijd zeggen dat je ook fouten hebt gemaakt.
Voor de milieuministers bijeen in Den Haag, waar wij zoals u weet ook de toon hebben gezet, zijn de hoofddoelstellingen echter steeds de geloofwaardigheid en de integriteit van het Protocol van Kyoto geweest.
Wij hebben dan ook iedere vorm van creatief boekhouden met betrekking tot bepaalde onderwerpen afgewezen.
De Amerikanen legden ons een voorstel voor dat hun inspanning met 70 tot 90 procent zou hebben verminderd.
Dat konden wij eenvoudig niet accepteren.
Hadden wij onze ambities moeten terugschroeven, terwijl we wisten dat wij juist meer moesten doen?
Tegelijkertijd hebben wij ook concessies gedaan.
Wij zijn de discussie aangegaan over zaken waarvan wij eerder hadden gezegd dat het reële ontsnappingsmogelijkheden waren of tenminste konden worden.
Wij hebben ons zeer constructief opgesteld en bij deze besprekingen in Den Haag tot de laatste minuut dooronderhandeld.
Ook in de toekomst zullen wij bereid blijven concessies te doen. Naar mijn overtuiging zijn wij echter niet alleen flexibel geweest, maar hebben wij tegelijkertijd ook steeds onze hoofddoelstellingen verdedigd.
Dit moeten wij blijven doen. Wij kennen nu de vragen die voor dit laatste deel van de conferentie op tafel liggen.
Ik ben hoopvol gestemd, want ik ben er echt van overtuigd dat iedereen zich nu bewust is van wat er op het spel staat.
Alle ministers weten dat zij deze enorme verantwoordelijkheid in de strijd tegen klimaatverandering niet uit de weg kunnen gaan. Dit was ook al duidelijk na de bijeenkomst in Den Haag.
Wij zullen er alles aan doen om op die basis een akkoord te bereiken dat wij ook werkelijk kunnen ondertekenen.
Uiteraard moet het vervolg op de Klimaatconferentie, of de voortzetting van de conferentie van Den Haag, leiden tot de ratificatie van een akkoord binnen de Unie.
Wij kunnen echter al eerder met de handel in emissierechten beginnen.
Veel van de door de Commissie voorgestelde maatregelen kunnen wij nu al treffen.
Zodra wij de kans krijgen, zodra er een wettelijk kader is ingesteld, zullen wij hiermee beginnen.
Ik dank u nogmaals voor dit debat. Ik heb nota genomen van alles wat u hebt gezegd.
Uiteraard zullen wij hiermee verder aan het werk gaan. Wij zijn ook graag bereid terug te komen wanneer het Parlement daarom vraagt.
Ik wil mevrouw de commissaris en alle collega' s hartelijk danken.
Het debat is gesloten.
Voorbereiding van de Europese Raad te Nice met inbegrip van de handelspolitiek
Aan de orde zijn de verklaringen van de Raad en de Commissie over de voorbereiding van de Europese Raad te Nice van 7 tot 9 december 2000, met inbegrip van de handelspolitiek.
Ik wil namens u allen minister Hubert Védrine van harte welkom heten.
Ik geef u nu het woord, mijnheer de fungerend voorzitter van de Raad.
Mevrouw de Voorzitter, geachte voorzitters, waarde afgevaardigden, ik ben hier vandaag gekomen om uw voltallige Parlement te informeren over de wijze waarop het voorzitterschap de Europese Raad van Nice voorbereidt.
Op de agenda staan bijzonder belangrijke onderwerpen, ook al vormen ze zeker geen goede weerspiegeling van het totale aantal onderwerpen dat deze zes maanden aan de orde is gekomen, noch van de resultaten die in deze periode zijn geboekt.
Uiteraard dienen tijdens de Europese Raad alleen die vraagstukken te worden opgelost, waarover alleen de staatshoofden en regeringsleiders zich kunnen uitspreken. Ik denk hierbij in eerste instantie aan de institutionele hervorming.
Voorts dienen tijdens deze Raad richtsnoeren voor de toekomst en algemene politieke impulsen te worden gegeven. De Franse president komt hier op 12 december in eigen persoon de balans met u opmaken.
Het belangrijkste vraagstuk dat de leden van de Raad in Nice zal bezighouden is uiteraard dat van de hervorming van de instellingen. Verder dienen de leden van de Raad te werken aan wat hopelijk als het Verdrag van Nice de geschiedenis in zal gaan.
Volgende week zondag, dus nog voor het van start gaan van de Europese Raad, zullen Pierre Moscovici en ikzelf ministerieel overleg voeren. Ik heb de heren Brok en Tsatsos verzocht om ook bij dit overleg aanwezig te zijn.
Voorts willen wij maandag, ter gelegenheid van de Raad Algemene Zaken, een bijeenkomst van de IGC beleggen om ons een goed beeld te kunnen vormen van hoe de onderhandelingen er in de eindfase, zo vlak voor de Top van Nice, voorstaan.
Wij zullen bij deze gelegenheid ook met de Voorzitter van het Parlement naar ik hoop op vruchtbare wijze van mening kunnen wisselen.
Ik wil hier vandaag daarom aangeven hoe de onderhandelingen er met betrekking tot de belangrijkste onderwerpen op dit moment voorstaan.
Tijdens de informele Europese Raad van Biarritz zijn belangrijke vorderingen geboekt met betrekking tot de vraagstukken van de gekwalificeerde meerderheid en de versterkte samenwerking.
Voorts is er bij die gelegenheid een verhelderend debat gevoerd over de samenstelling van de Commissie en de weging van de stemmen. Dankzij dit debat heeft ieder van de lidstaten zich een beter beeld kunnen vormen van de doelstellingen en bezwaren van de andere lidstaten.
Pierre Moscovici heeft u hierover op 24 oktober ingelicht.
Op basis van deze situatie zijn we de afgelopen weken op zoek gegaan naar een compromis waar ieder zich in kan vinden. Ons doel blijft echter om in Nice een ambitieus akkoord te sluiten.
Soms krijg ik te horen dat het voorzitterschap te weinig ambitieus is. Dit is echter onzin.
Kijk maar eens naar de teksten die wij ten behoeve van de IGC hebben opgesteld. Ondanks de complexiteit van de onderwerpen heb ik echt het gevoel dat de vijftien lidstaten daadwerkelijk een akkoord willen bereiken.
Wat het vraagstuk van de gekwalificeerde meerderheid betreft, vorderen de werkzaamheden gestaag. Als de lidstaten blijk geven van hun goede wil, zal er straks over zo'n dertig onderwerpen met gekwalificeerde meerderheid gestemd kunnen worden.
Sommige landen hebben echter ernstige bezwaren met betrekking tot tal van onderwerpen, zoals de coördinatie van de sociale zekerheidsstelsels, het fiscale vraagstuk, het asiel-, visa- en immigratiebeleid, en de handelsbesprekingen op het gebied van de diensten.
Dit laatste vraagstuk is bijzonder belangrijk. Wij zullen evenwel positief gestemd de onderhandelingen van Nice ingaan en op zoveel mogelijk van deze gevoelige vraagstukken vooruitgang proberen te boeken.
Een ander belangrijk element in het debat heeft betrekking op de rol van het Europees Parlement.
De meeste lidstaten zijn het erover eens dat veel terreinen die voor de stemprocedure van de gekwalificeerde meerderheid in aanmerking komen, ook moeten worden opengesteld voor de medebeslissingsprocedure. Dat is immers een van uw belangrijkste wensen.
De vijftien lidstaten zijn niet ver verwijderd van een akkoord tot versoepeling van de voorwaarden voor versterkte samenwerking.
U hebt op 24 oktober al over dit vraagstuk gedebatteerd. Tijdens de IGC zullen op tal van punten oplossingen worden gevonden die in hoge mate aansluiten bij de wensen van dit Parlement.
Het minimaal aantal lidstaten dat deelneemt aan een vorm van versterkte samenwerking zou moeten worden vastgesteld op acht, terwijl de mogelijkheid om beroep te doen op de Europese Raad, momenteel eigenlijk een soort vetorecht, vervangen zou moeten worden door het recht om vraagstukken aan de orde te stellen.
Het Parlement heeft voorstellen gedaan betreffende de rol die het moet krijgen bij een communautaire vorm van versterkte samenwerking.
Deze voorstellen zullen in overweging worden genomen.
Een aantal lidstaten heeft het bijzondere karakter van het GBVB benadrukt. Deze landen zijn van mening dat aan deze vorm van beleid speciale mechanismen ten grondslag moeten liggen.
Met name de afgelopen dagen hebben deze landen dit punt benadrukt. Wij zullen deze kwestie tijdens het overleg van aanstaande zondag bespreken.
Wat de Commissie betreft, lagen er in Biarritz twee opties op tafel: het voorstel om het aantal commissarissen tot een nader te bepalen maximum te beperken en het voorstel om iedere lidstaat één commissaris aan te laten wijzen.
Tijdens de onderhandelingen is evenwel een derde optie naar voren gekomen, die wellicht aan de wensen van de diverse lidstaten tegemoet kan komen.
Volgens deze optie dienen wij het maximaal aantal commissarissen pas vast te stellen op het moment dat de Unie met een nog nader te bepalen aantal kandidaat-lidstaten is uitgebreid.
Dit vastgestelde plafond impliceert overigens een op gelijkheid gebaseerd roulatiesysteem.
Deze optie dient in Nice serieus te worden onderzocht en verduidelijkt. De meeste delegaties hebben overigens al aangegeven dat ze deze mogelijkheid verder willen uitwerken.
Verder is er gesproken over het vergroten van de bevoegdheden van de voorzitter van de Commissie, en over een mogelijke toename van het aantal ondervoorzitters.
Wat tenslotte de weging van de stemmen binnen de Raad betreft, liggen er sinds de Top van Biarritz eveneens twee opties op tafel, namelijk die van de dubbele meerderheid en die van de gewone herweging.
Er lijkt zich een voorkeur voor de gewone herweging af te tekenen, hoewel de precieze voorwaarden voor een dergelijke herweging uiteraard nog dienen te worden vastgesteld. Ik wil mij wat dit punt betreft overigens voorzichtig opstellen, aangezien een aantal landen hier kennelijk nog geen definitief standpunt over heeft ingenomen.
Er zijn meerdere mogelijkheden onderzocht.
Op de Europese Raad zal uiteindelijk de knoop moeten worden doorgehakt.
Over de herverdeling van de zetels binnen het Europees Parlement bestaat overigens nog geen overeenstemming.
Het voorzitterschap heeft uiteraard uw eigen voorstel ter tafel gebracht. Dit voorstel is één van de twee opties die ter tafel liggen.
Ook wat dit punt betreft, zal er in Nice een oplossing moeten worden gevonden.
Tot slot van deze korte presentatie van de onderhandelingen, wil ik aangeven dat we vorderingen hebben geboekt wat betreft de versterking van artikel 7 van het Verdrag. In de toekomst dient dit artikel te voorzien in een waarschuwingssysteem in geval van een bedreiging van de basisbeginselen van de Unie.
Het voorstel om in artikel 6 een verwijzing naar het Handvest van de grondrechten op te nemen is daarentegen door meerdere lidstaten krachtig verworpen. Dit voorstel was door het voorzitterschap tijdens de IGC ter tafel gebracht en werd door het Europees Parlement in zijn aanbeveling van 14 november jongstleden onderschreven.
Sommige lidstaten hebben zelfs laten weten dat een dergelijke verwijzing de proclamatie van het Handvest in gevaar zou brengen.
Wij betreuren deze situatie, maar we kunnen er helaas niet omheen.
Tot slot wil ik nog wat kwijt over het Hof van Justitie.
De werkzaamheden zijn zo goed als afgerond.
Alle delegaties zijn bereid het Europees Parlement de mogelijkheid te bieden om het advies van het Hof in te winnen over een internationaal ontwerpakkoord.
Hoewel het voorzitterschap heeft voorgesteld om het Europees Parlement overeenkomstig artikel 230 het recht te geven om bij het Hof in beroep te gaan, heeft een aantal delegaties zich hiertegen verzet.
Ik wil hier, zo vlak voor het van start gaan van deze zeer belangrijke Raad, een zo objectief mogelijk beeld schetsen van de situatie.
Zoals u weet willen we in Nice een goed akkoord bewerkstelligen. Dit kan uiteraard niet zonder compromissen te sluiten.
Deze compromissen moeten echter wel constructief van aard zijn. De staatshoofden, regeringsleiders en ministers zullen in Nice alle benodigde tijd voor deze onderhandelingen uittrekken.
Ze hebben om deze reden zelfs laten weten dat de Raad kan uitlopen tot zondag als blijkt dat dit nodig is.
Als de Unie wil blijven kunnen functioneren na de nieuwe uitbreidingen met de kandidaat-lidstaten die zich momenteel op hun toetreding voorbereiden, zal er een akkoord gevonden moeten worden. Dit is immers van wezenlijk belang voor de toekomst van de Unie en die van de kandidaat-lidstaten.
Tijdens de Europese Raad van Nice zullen ook andere belangrijke onderwerpen ter tafel worden gebracht. Het Franse voorzitterschap heeft zich optimaal voor deze vraagstukken ingezet.
Ik denk hierbij in de eerste plaats aan het Handvest van de grondrechten.
Het doet mij genoegen dat het Europees Parlement het door de Conventie voorbereide Ontwerphandvest met overgrote meerderheid heeft goedgekeurd.
Ook de staatshoofden en regeringsleiders hebben zich in Biarritz achter deze tekst geschaard.
Alle voorwaarden zijn nu dan ook aanwezig om dit Handvest officieel door de drie instellingen in Nice te laten presenteren.
Wij hebben dus onze taak vervuld die op de Europese Raad van Keulen is vastgesteld. De Unie beschikt nu over een krachtige referentietekst, waarin op duidelijke wijze de rechten en waarden waarin ze gelooft staan opgesomd.
Na Nice zullen we verder onze gedachten kunnen laten gaan over een eventuele juridische verankering van dit Handvest. Deze gedachtegang past overigens in een breder debat dat op langere termijn over de toekomst van de Unie dient te worden gevoerd.
Tijdens de Europese Raad zal verder gesproken worden over de vorderingen die bij de onderhandelingen over de toetreding, en dus de uitbreiding, zijn geboekt.
U hebt hierover trouwens zelf op 3 oktober een debat gevoerd.
Zoals u weet heeft het Franse voorzitterschap de Commissie al in juli verzocht om het tempo van de onderhandelingen op te voeren teneinde de grootste problemen bloot te leggen. Voorts hebben wij de Commissie gevraagd een precies overzicht te schetsen van de vorderingen die door iedere kandidaat-lidstaat zijn geboekt, en per kandidaat-lidstaat aan te geven welke problemen er moeten worden opgelost.
Wij hebben op deze wijze een totaaloverzicht van dit proces willen schetsen en een methode willen vaststellen voor de komende periode.
Tijdens de Raad Algemene Zaken van 20 november hebben wij een zeer goed debat gevoerd op basis van de uitstekende documenten die de Commissie aan de Raad had overhandigd.
Er is mijns inziens in grote mate positief gereageerd op de intensivering van de onderhandelingen. Ik denk dan ook dat wij op basis van de in Helsinki vastgestelde beginselen tijdens de komende Raad Algemene Zaken en de daaropvolgende Europese Raad een duidelijke en ambitieuze lijn kunnen uitstippelen voor het vervolg van de werkzaamheden, teneinde het gewenste resultaat te bereiken.
De Europese Raad van Nice zal worden voorafgegaan door een topontmoeting van de Europese Conferentie.
Op ministerieel niveau heeft er zojuist in Sochaux een dergelijke Conferentie plaatsgevonden.
Tijdens de Top van Nice zullen we met alle kandidaat-landen van mening kunnen wisselen over de institutionele hervorming van de Unie en over de toekomstperspectieven in het algemeen van Europa.
Uw Voorzitter is uiteraard voor dit debat uitgenodigd.
Ik wil het unieke en waardevolle karakter van de Europese Conferentie benadrukken. Tijdens deze Conferentie zullen immers de vertegenwoordigers van de huidige lidstaten en die van de kandidaat-landen rond één tafel plaatsnemen.
Ik hoop dat wij in de toekomst nog meer kunnen profiteren van deze ervaring, met name waneer we de Conferentie ook voor andere Europese landen openstellen.
Ik wil kort ingaan op het Europese defensiebeleid. De belangrijke beslissingen die naar aanleiding van het debat over het verslag-Lalumière genomen zullen worden, zullen tijdens de Europese Raad worden besproken.
Tijdens de Europese Raad van Nice zal blijken dat het Franse voorzitterschap prioriteit geeft aan economische en sociale vraagstukken en aan alle kwesties waarin de Unie concreet aan de zorgen van de Europese burgers tegemoet kan komen.
Deze prioriteit hebben wij kenbaar gemaakt tijdens de vele verklaringen die wij in dit Parlement hebben afgelegd.
In Lissabon en Feira is er onder Portugees voorzitterschap op economisch gebied overigens al een aantal afspraken gemaakt.
Deze afspraken moesten worden nagekomen. Ik denk hierbij aan de inspanningen die de Unie zich moest getroosten om haar beleid in dienst te stellen van de groei en de bevordering van de werkgelegenheid.
Tijdens de Europese Raad van Lissabon zijn er richtsnoeren goedgekeurd ter bevordering van de innovatieve en concurrerende kracht van de Europese economie.
Het gaat hierbij met name om een verrijking van de globale richtsnoeren voor het economisch beleid en een betere aansluiting bij de richtlijnen voor de werkgelegenheid.
Er zal dan ook verslag worden uitgebracht aan de Europese Raad over de prestaties die op het gebied van de werkgelegenheid, de innovatie, de economische hervorming en de sociale samenhang moeten worden geleverd.
Voorts dienen er richtlijnen voor de werkgelegenheid en een pakket "werkgelegenheid herfst 2000" aan de Europese Raad te worden overhandigd.
Zoals u weet is er op de Raad van ministers van Economische Zaken en Financiën afgelopen maandag een doorslaggevend akkoord bereikt over de belastingharmonisatie.
Over deze vraagstukken werd al maanden, zo niet jaren, gedebatteerd en sommige lidstaten hebben zich altijd zeer terughoudend opgesteld.
Alle vijftien lidstaten hebben op dit punt dus zeer belangrijke vorderingen geboekt en de Europese Raad neemt hier nota van.
Ook op economisch gebied is er sprake van aanzienlijke vooruitgang. De sociale dimensie van de Europese eenwording vormt een onmiskenbare aanvulling op de economische dimensie en dient derhalve haar beslag te krijgen.
Om die reden gold na Lissabon de aanneming van de Sociale Agenda als een van de prioriteiten van het Franse voorzitterschap.
Het voorzitterschap heeft alle betrokken instellingen uitgenodigd - dat wil zeggen uw Parlement, de Economische en Sociale Raad, het Comité van de regio's, de Europese sociale partners en veel intergouvernementele organisaties - om een bijdrage te leveren aan de uitwerking van de Sociale Agenda.
Deze Agenda, die overigens voor een belangrijk deel zijn oorsprong vindt in een mededeling van de Commissie, is gisteren door de Raad Werkgelegenheid en Sociaal Beleid goedgekeurd.
Het is dus een goede week voor de Europese werkgelegenheid.
In de Sociale Agenda worden de doelstellingen en de te nemen initiatieven voor de komende vijf tot tien jaar in het kort herhaald, met name wat betreft het arbeidsrecht, de sociale bescherming, de sociale mobiliteit, de permanente educatie, en de strijd tegen discriminatie en diverse vormen van uitsluiting.
De Agenda zal worden overhandigd en, naar wij uiteraard hopen, in Nice worden bekrachtigd.
In het programma van het Franse voorzitterschap is verder bijzondere aandacht besteed aan de bescherming van de rechten van de werknemers binnen het bedrijf en de verbetering van hun werkomstandigheden.
Op de Europese Raad zal gewag worden gemaakt van de vorderingen die zijn geboekt bij de onderhandelingen over de richtlijn inzake het informeren en raadplegen van werknemers en het plan inzake de Europese vennootschap, voor zover deze vraagstukken nog niet geregeld zijn. Tot mijn spijt moeten wij immers constateren dat er hardnekkig verzet tegen de plannen op dit gebied bestaat.
Na de Top van Lissabon had het Franse voorzitterschap zich overigens ook een sterker Europa van de kennis ten doel gesteld.
Wat dit punt betreft heeft de Raad een actieplan goedgekeurd dat voorziet in de opheffing van de obstakels die de mobiliteit van studenten, docenten en onderzoekers hinderen.
Dit actieplan zal aan de Europese Raad van Nice worden overhandigd.
U ziet dus dat ik beslist niet overdrijf met mijn stelling dat de agenda van deze Raad belangrijk en bijzonder goed gevuld is.
Bovendien heeft de Raad indicatoren vastgesteld om de voortgang te meten bij de tenuitvoerlegging van het actieprogramma e-Europa ten behoeve van een voor iedereen toegankelijke kennismaatschappij, waartoe in de conclusies van Feira wordt opgeroepen.
Een overzicht van de acties die het voorzitterschap op dit terrein heeft ondernomen zal tijdens de Europese Raad van Nice gepresenteerd worden.
Voorts vormt consumentenbescherming in toenemende mate een bron van zorg voor de burgers van Europa, om redenen die geen nadere toelichting behoeven.
Het Franse voorzitterschap had zich ten doel gesteld het voorzorgsbeginsel nauwkeuriger te formuleren.
Daartoe is direct bij aanvang van het voorzitterschap een werkgroep ingesteld, en de ontwerpresolutie die daarvan het resultaat is zal morgen door de Raad Interne Markt behandeld worden, ook weer met het oog op de Europese Raad van Nice.
Een zeer actueel onderwerp is de voedselveiligheid. Over dit vraagstuk en met name over de instelling van een onafhankelijke Europese voedselautoriteit zal dan ook uitvoerig gediscussieerd worden door de staatshoofden en regeringsleiders in Nice.
Een ander punt dat de burgers van Europa steeds meer zorgen baart is de veiligheid van het zeetransport, een kwestie die samenhangt met de groei van de zeescheepvaart, die met de nodige problemen gepaard gaat.
Tijdens de Raad Vervoer van oktober is in dit verband een eerste pakket maatregelen aangenomen, en de Europese Raad van Biarritz heeft kennis genomen van het verslag van de Commissie over de noodzaak van aanvullende maatregelen.
Ik weet dat het Europees Parlement zich thans bezighoudt met het eerste pakket maatregelen, en het is u bekend dat de lidstaten het van groot belang achten dat de voorstellen spoedig worden aangenomen.
Zonder afbreuk te willen doen aan de prerogatieven van het Parlement heeft het voorzitterschap dan ook een oproep gedaan om deze maatregelen voorzover mogelijk vervroegd ten uitvoer te leggen.
In Nice zal een nieuwe politieke impuls aan de gehele zaak gegeven moeten worden met het oog op de laatste Raad Vervoer op 20 en 21 december, want het is natuurlijk niet zo dat het Franse voorzitterschap bij de Top van Nice eindigt.
Het Franse voorzitterschap heeft het wenselijk geacht zich naar aanleiding van de herziening van de mededeling van de Commissie uit 1996 over de diensten van algemeen economisch belang te bezinnen op de rol van de openbare diensten of, om de thans gangbare term te gebruiken, de diensten van algemeen belang in Europa.
Het voorzitterschap heeft de fundamentele beginselen willen bekrachtigen die ten grondslag liggen aan het beleid van de Gemeenschap op dit terrein. Daarbij gaat het in de eerste plaats om de vrijheid van de lidstaten hun openbare diensten naar eigen inzicht vast te stellen en in te richten, onder eerbiediging van de bepalingen in het Verdrag.
Deze beginselen zullen worden vastgelegd in een verklaring die, zo is de bedoeling van het voorzitterschap, als bijlage aan de conclusies van Nice gehecht zal worden.
Ten slotte wordt er met het oog op de Europese Raad gewerkt aan een verklaring over de economische, sociale en culturele aspecten van de sport, waarin ook de maatschappelijke functie van de sport in Europa aan bod komt.
U ziet dat we in Nice zeer veel te bespreken zullen hebben.
Uiteraard krijgt uw Voorzitter de gelegenheid de standpunten van uw instelling ten aanzien van alle genoemde onderwerpen naar voren te brengen en natuurlijk krijgt ze ook de kans daarover in debat te treden met de staatshoofden en regeringsleiders.
Mevrouw de Voorzitter, mijnheer de minister, geachte afgevaardigden, volgende week komt in Nice de Europese Raad bijeen.
Deze Top is voor de staatshoofden en regeringsleiders een historische kans, die ze niet voorbij mogen laten gaan.
Tijdens de Top kan namelijk een groot aantal onderwerpen worden behandeld: het tijdschema voor de uitbreiding, de consolidatie van het proces van Lissabon, een sociale agenda en de plechtige vaststelling van het Handvest van de grondrechten.
Dat zijn belangrijke punten, maar vandaag wil ik me richten op de belangrijke beslissingen die in Nice genomen moeten worden, zoals u heeft voorgesteld.
In de eerste plaats, de noodzaak de intergouvernementele conferentie af te sluiten met een verdrag met een echte meerwaarde. In de tweede plaats, onze veiligheidspolitiek met betrekking tot crisisbeheersing en als laatste, de noodzaak om te plannen hoe we na Nice verder gaan.
In de eerste plaats moet er dus een nieuw verdrag worden goedgekeurd.
Het belangrijkste doel van een nieuw verdrag is te zorgen dat de Unie ook na de uitbreiding kan blijven functioneren.
Over niet al te lange tijd moeten onze instellingen, die oorspronkelijk voor zes lidstaten waren bedoeld, immers bijna vijf keer zo veel lidstaten beheren.
Op deze uitbreiding zonder weerga moeten we ons voorbereiden.
Problemen die in Nice niet worden opgelost, zullen onze voortgang belemmeren.
Wij vragen van de kandidaat-landen dat ze voor de toetreding aan alle criteria voldoen, dus moeten ook wij onze beloften gestand doen.
Dat betekent zorgen dat de Unie doeltreffende en democratische beslissingen kan nemen die aan de verwachtingen van de Europese burgers voldoen.
Gedurende de hele afgelopen winter heeft de Commissie veel moeite gedaan om uit te leggen waarom en op welke punten de oorspronkelijke agenda van de intergouvernementele conferentie moest worden uitgebreid.
Met name in ons schriftelijk advies van eind januari hebben we het minimumniveau aangegeven dat volgens ons noodzakelijk was om de Conferentie te laten slagen.
Tot mijn genoegen kan ik nu vaststellen dat de onderhandelaars bijna tot overeenstemming zijn gekomen over de bepalingen betreffende bijvoorbeeld de versterkte samenwerking, het Hof van Justitie en de democratische waarden uit artikel 7. Ik stel bovendien vast dat de Europese politieke partijen meer betrokken zijn bij de democratische besluitvorming van de lidstaten en van onze instellingen.
Ik heb de indruk dat we een redelijk compromis kunnen bereiken over de samenstelling van de Commissie en over de weging van de stemmen in de Raad.
De Conferentie kan hierover een akkoord bereiken dat aan de verwachtingen van de grote en de kleine landen voldoet, op voorwaarde dat we een aantal fundamentele principes in acht nemen.
Hoeveel leden de Commissie ook krijgt, het belangrijkste is dat de voorzitter alle noodzakelijke bevoegdheden heeft om het college doeltreffend te leiden.
En hoe de weging van de stemmen in de Raad ook gewijzigd wordt, we moeten garanderen dat er geen beslissingen kunnen worden genomen die tegen de wens van de meerderheid van de lidstaten ingaan.
De beste en eenvoudigste manier om dat te regelen is het systeem van de dubbele meerderheid, ook al zijn we ons bewust van de grote problemen die dat kan opleveren.
Stapje voor stapje gaan we in de goede richting.
Er is echter een punt waarop het gebrek aan vooruitgang me grote zorgen baart. Naar het oordeel van onze beide instellingen is dat de belangrijkste kwestie die we voorafgaande aan de uitbreiding moeten oplossen: de besluitvorming bij gekwalificeerde meerderheid.
Om te zorgen dat de Unie doeltreffend kan optreden, moet de Conferentie hierbij aanzienlijke vorderingen maken; dat betekent ook dat de medebeslissingsprocedure vaker moet worden toegepast.
(Applaus)Het spreekt voor zich dat de lidstaten het politiek gezien moeilijk vinden het vetorecht op te geven bij beladen onderwerpen als het sociaal beleid, asiel en immigratie, de gemeenschappelijke handelspolitiek, de cohesie en fiscale zaken, zelfs wanneer het alleen maar gaat om technische wijzigingen om de interne markt beter te laten functioneren.
Als echter iedereen bij zijn standpunt blijft, is dat voor ons allemaal de slechtste oplossing.
De wiskunde en vijftig jaar ervaring tonen immers onweerlegbaar aan dat het zelfs bij een kleine uitbreiding veel moeilijker wordt een unaniem akkoord te vinden.
In een Unie met 27 of meer lidstaten zal elke vooruitgang geblokkeerd worden in alle sectoren waarvoor unanimiteit vereist blijft.
Let op mijn woorden: als we het vetorecht voor justitie en binnenlandse zaken handhaven, zal de tenuitvoerlegging van het programma dat we in Tampere hebben afgesproken ernstig worden vertraagd, of misschien helemaal stil komen te liggen.
Ik zal de staatshoofden en regeringsleiders in Nice ronduit zeggen dat ze zich hierover geen illusies hoeven te maken.
Een van de gevoelige sectoren waar ik het over had, is de handelspolitiek.
Ik wil daar nog even bij stil blijven staan. De Vergadering heeft er immers op aangedrongen dat dit thema bijzondere aandacht kreeg in de agenda van vandaag.
Zoals u weet is de moderne economie voornamelijk gebaseerd op dienstverlening.
De huidige normen schrijven voor dat over enkele aspecten van de onderhandelingen over diensten met eenparigheid van stemmen wordt beslist, omdat onze Verdragen in eerste instantie handelsverdragen waren voor goederen en niet voor diensten.
Het probleem met de huidige handelspolitiek is dat vooruitgang bijna altijd wordt belemmerd als we vast blijven houden aan eenparigheid van stemmen, niet alleen bij diensten maar ook bij goederen. Bij de onderhandelingen komt namelijk een groot aantal sectoren aan de orde, waaronder ook diensten.
Onze handelspartners, of concurrenten in sommige gevallen, zijn er enthousiast over, want ze kunnen rekenen op vijftien vetokansen en binnenkort zijn dat er dankzij de uitbreiding nog veel meer.
Het wordt nog erger wanneer een van de lidstaten voorwaarden stelt, soms financiële voorwaarden, om akkoord te gaan.
De eenvoudige en logische oplossing is de huidige normen zo aan te passen dat over alle aspecten van deze onderhandelingen, ook de diensten, met gekwalificeerde meerderheid wordt beslist.
Dat was ook de overheersende mening tijdens de Conferentie. Helaas is de huidige tekst van de Conferentie ingewikkeld, ambigu, lang en bevat hij twee protocollen.
Ondanks de lengte en de complexiteit is de tekst ook heel zwak; het is niet de benodigde eenvoudige oplossing voor het eenvoudige probleem waar we al zo lang mee worstelen.
Voor een goede oplossing moet nog veel werk worden verzet.
Het succes van Nice hangt voor ons grotendeels af van de conclusies over de besluitvorming bij gekwalificeerde meerderheid.
Ik zal al het nodige doen voor een akkoord met een meerwaarde.
Onherroepelijk zal ons de ochtend na Nice gevraagd worden of we tevreden zijn met de resultaten.
De Commissie zal op deze vraag openhartig en zonder omhaal van woorden antwoorden.
Tijdens de volgende vergaderperiode in Straatsburg zal ik ten overstaan van u allen de Vergadering mijn mening geven of de uitgebreide Unie, die we allemaal willen verwezenlijken, wel of niet doeltreffend kan optreden.
Dat is uiteindelijk ons criterium voor het welslagen van Nice.
(Applaus)
In Nice zullen verder nog belangrijke beslissingen worden genomen die de Europese Unie in staat moeten stellen haar verantwoordelijkheden in de internationale gemeenschap op zich te nemen.
Het voorkomen van conflicten en crisisbeheersing zijn terreinen waarop de Gemeenschap vanouds actief is.
In het licht van de nieuwe, ambitieuze doelstellingen van de Unie is het onze taak onze beloften na te komen.
Dat betekent dat de Unie op termijn in staat moet zijn autonoom beslissingen te nemen en, wanneer de NAVO niet betrokken is, op internationale crises moet kunnen reageren met zelfstandige militaire operaties onder eigen commando.
Daarvoor is een vruchtbare samenwerking tussen de Europese unie, de Verenigde Naties, de OVSE en de Raad van Europa bijzonder nuttig.
Nogmaals, dat neemt niet weg dat de NAVO voor de betrokken lidstaten de basis blijft van de collectieve defensie van haar leden en een belangrijke rol blijft vervullen bij crisisbeheersing.
Crisisbeheersing betekent niet alleen een staakt-het-vuren opleggen, zoals we hebben gezien in Kosovo.
Het betekent ook de strijdende partijen uit elkaar houden, de burgers van de Europese Unie redden en evacueren, een groot aantal vluchtelingen opvangen, voedsel en medicijnen leveren, de rechtsstaat handhaven en uiteindelijk, na de chaos, de rust herstellen.
Crises breken bijna nooit van vandaag op morgen uit; ze zijn meestal het eindpunt van een proces waarbij de spanning in een land of een regio steeds verder is opgelopen.
Een van de belangrijkste doelstellingen van ons gemeenschappelijk buitenlands en veiligheidsbeleid is dan ook de spanning verminderen en voorkomen dat die in een gewapend conflict uitmondt.
Daarvoor staat de Gemeenschap al sinds lang een groot aantal instrumenten ter beschikking.
Bijna al onze programma' s voor steun aan derde landen zijn bijvoorbeeld bedoeld om democratie en stabiliteit te ondersteunen.
Wat we moeten doen is die programma' s beter coördineren en doeltreffender maken. De Commissie werkt op dit moment aan interne maatregelen daarvoor.
De Commissie is ervan overtuigd dat crises alleen consequent en efficiënt kunnen worden aangepakt met een geïntegreerde benadering. Dat is nodig om te zorgen dat de Unie haar rol op het internationale toneel kan spelen.
Om bij crises op te kunnen treden, moet de Gemeenschap laten zien dat zij sneller kan reageren, maar op een manier die in overeenstemming is met het institutionele kader dat in de Verdragen is vastgelegd.
Natuurlijk moeten we samenwerken met de andere instellingen en met de Hoge Vertegenwoordiger voor het GBVB.
Toch moeten we nu beslissingen nemen over dat kader, want er is geen slechter moment dan een crisis om taken en verantwoordelijkheden vast te stellen.
Minister Védrine noemde bijvoorbeeld de opname van het Handvest van de grondrechten in het communautair recht; verder de reorganisatie van de Verdragen op grond van de bestaande teksten om de doelen en de werkwijzen van de Unie duidelijker aan het publiek te presenteren; een duidelijk onderscheid tussen de bevoegdheden van de Unie en die van de lidstaten; en ten slotte de kwestie van het evenwicht tussen de instellingen van de Europese Unie in de geest van het communautaire model, dat al met succes de tijd heeft doorstaan. Dat laatste is een allesbehalve secundair aspect, als ik de toon van het debat en de vooruitzichten voor de toekomst van Europa goed begrijp.
We hebben ongetwijfeld nog veel te doen na Nice, maar daarmee moeten we ons later bezighouden.
Laten we ons nu richten op de nabije toekomst onder het Franse voorzitterschap en ons concentreren op onze prioriteiten: de afloop van Nice en de uitbreiding.
(Applaus)
Mevrouw de Voorzitter, mijnheer de voorzitter van de Commissie, mijnheer de voorzitter van de Raad, beste collega' s. Mijnheer de voorzitter van de Raad, u staat voor een enorme taak, als voorzitterschap én als Republiek Frankrijk.
Het werd meer dan eens benadrukt - en ik onderschrijf alles wat de heer Prodi heeft gezegd - dat u op het gebied van de meerderheidsbesluitvorming voor een geweldige uitdaging staat.
Als de berichten kloppen, is het Frankrijk dat nog aarzelt om voor de diensten in het kader van het handelsbeleid over te gaan tot meerderheidsbesluitvorming.
Mijnheer de voorzitter van de Raad, hoe kunt u van Duitsland verwachten dat het concessies doet op het gebied van het asiel- en immigratiebeleid?
Hoe kunt u van Spanje verwachten dat het concessies doet op het gebied van het cohesiebeleid?
Hoe kunt u van Oostenrijk verwachten dat het concessies doet op het gebied van het vervoersbeleid?
Hoe kunt u van het Verenigd Koninkrijk verwachten dat het concessies doet op het gebied van het fiscaal beleid als het voorzitterschap, als de Republiek Frankrijk niet het goede voorbeeld geeft?
Ik zeg u, geeft u het goede voorbeeld, opdat u de anderen tot concessies kunt bewegen!
Als op dit vlak geen aanvaardbaar resultaat uit de bus komt, zullen wij niet aarzelen om na Nice duidelijk uit te spreken wie daarvoor verantwoordelijk is.
Verder zijn wij van mening dat u voor gebieden waar nog niet wordt overgegaan tot meerderheidsbesluitvorming, nu reeds in het Verdrag kunt opnemen dat met een eenparig besluit en met inachtneming van een bepaalde termijn de meerderheidsbesluitvorming kan worden ingevoerd. Als dat aldus in de Verdragen wordt opgenomen, is er niet telkens een herziening van de Verdragen met een lange ratificatieprocedure nodig.
U heeft gesproken over het medebeslissingsrecht van het Europees Parlement.
Dat zou moeten worden ingevoerd op alle gebieden waarop met gekwalificeerde meerderheid wordt besloten.
Maar dat moet dan ook gelden voor de fundamentele kwesties van het gemeenschappelijk landbouwbeleid, waarvoor reeds meerderheidsbesluitvorming geldt. Ten aanzien van de herweging van de stemmen in de Raad van ministers ben ik het uitdrukkelijk eens met wat de voorzitter van de Commissie heeft gezegd.
De heer Prodi zei dat de dubbele meerderheid een democratisch systeem zou zijn. Het zou toch ook voor Frankrijk aanvaardbaar moeten zijn om in een stemprocedure overeenkomstig de verhouding tot een andere lidstaat mee te wegen.
Wij hebben een herweging van de stemmen nodig die vermijdt dat een meerderheid van de lidstaten die niet de meerderheid van de bevolking vertegenwoordigen, een besluit kan doordrukken. Hier moet een duidelijk democratisch beginsel gelden.
En nu de Commissie.
Wij hebben met verbazing aanschouwd dat de grote landen de afgelopen maanden een politiek van de arrogantie ten aanzien van de Commissie hebben gevoerd - het begrip stamt in onze fractie niet van mij, maar werd vaak door leden uit kleinere landen gebezigd.
De grote landen dachten dat zij de kleine onder druk konden zetten om van hun vertegenwoordiger in de Commissie af te zien.
Mijnheer de voorzitter van de Raad, hier valt over te praten, maar het is ondenkbaar dat de kleine landen hun commissaris zouden opgeven zolang het ambt van de Commissievoorzitter niet wordt versterkt en zolang deze niet de bevoegdheid heeft om bij voorbeeld een commissaris uit zijn ambt te ontslaan.
Eerst moet de Commissie worden versterkt als communautair orgaan. Als u dat klaarspeelt en daarmee aantoont dat wij niet vervallen in louter intergouvernementele samenwerking en als u de Commissie versterkt, dan kunnen wij er op een dag over nadenken hoe wij een nieuwe procedure invoeren!
Maar laten wij te allen tijde de waardigheid van de kleine landen eerbiedigen, want de kleine landen zijn temidden van de besluiten en ruzies van de groten in de geschiedenis van Europa altijd het kind van de rekening geweest. Daarom zeg ik u: laten wij de waardigheid van de kleine landen respecteren!
(Applaus)
Wat de versterkte samenwerking betreft, ben ik het met u eens.
Wij zijn blij dat de secretariaten van de agenda zijn afgevoerd. Ook onze Britse vrienden, die op het vlak van de institutionele ontwikkeling een heel ander standpunt aanhangen dan de meerderheid van onze fractie en toch goede vrienden blijven, delen onze mening dat deze secretariaten er niet moeten komen en dat alles volgens de communautaire procedures moet worden afgewikkeld.
De betrokkenheid van de Commissie moet gewaarborgd zijn, het Parlement moet invloed kunnen uitoefenen en niemand mag worden buitengesloten.
Tot slot het Handvest.
De meerderheid van onze fractie is van mening dat het Handvest niet slechts plechtig moet worden afgekondigd, maar dat het Europees recht moet worden.
Ik weet dat het in Nice helaas niet zover zal komen, maar een plechtige afkondiging is toch een eerste stap.
De volgende stappen moeten dan volgen.
Wij zullen in Nice tot een resultaat komen, maar, mijnheer de voorzitter van de Raad, als wij niet verder komen dan een minimaal resultaat, dan heeft president Jacques Chirac terecht gezegd dat wij dan niet tot een verdrag zullen komen.
Als het resultaat niet voldoende ambitieus en een slecht verdrag is, een minimaal resultaat dat de uitbreiding van de Europese Unie eigenlijk niet mogelijk maakt, dan zou men in Nice moeten toegeven dat men heeft gefaald. De opdracht zou dan moeten worden doorgegeven aan Zweden en daarna aan België, opdat hopelijk een resultaat wordt bereikt dat een hechte basis kan zijn voor de uitbreiding.
Wij wensen dat er in Nice een resultaat wordt bereikt, maar dat moet een ambitieus resultaat zijn. Ik hoop dat u dat klaarspeelt en dat er duidelijkheid komt over wat er na Nice gaat gebeuren, bij voorbeeld ten aanzien van de fundamentele ordening van Europa en een afbakening van bevoegdheden: wat doet de Europese Unie en wat doen de lidstaten.
Ook dat hebben wij in de toekomst nodig.
Nog een laatste opmerking, en ik zeg dit niet om onenigheid te zaaien: in januari 1995 heb ik in Straatsburg François Mitterrand meegemaakt, die tot uw partijfamilie behoorde.
Wat ik vandaag de dag mis bij zijn navolgers als ik de partijcongressen in uw land volg, is het Europees enthousiasme van François Mitterrand!
Dit enthousiasme wens ik u toe, opdat wij in Nice een resultaat krijgen dat goed is voor iedereen in Europa!
(Applaus)
Ik ben het hartgrondig met voorzitter Prodi eens dat dit een historische kans is die wij niet mogen laten lopen. De Top van Nice heeft een verantwoordelijkheid jegens Europa.
Deze Top moet ten dele een contract uitvoeren dat wij afgelopen december in Helsinki hebben afgesloten. Wij moeten doen wat wij daarin hebben beloofd.
In Helsinki zijn tegen de kandidaat-landen in Europa twee dingen gezegd.
Wij hebben op de deur van de uitbreiding twee sloten aangebracht.
Het ene is dat die kandidaat-landen zelf het acquis communautaire moeten aanvaarden en uitvoeren; deze taak delen zij met ons.
Het tweede slot op de deur is dat wijzelf, als vijftien lidstaten, de fundamentele noodzaak moeten inzien om onze werkwijze zodanig te veranderen dat wij effectief kunnen blijven werken, en zelfs nog effectiever gaan werken dan we op dit moment doen.
Dat is de onvermijdelijke minimumeis voor Nice. Het is een buitengewoon belangrijke en centrale doelstelling.
Wij als Parlement zullen aan het eind van dat proces moeten besluiten of wij aan het resultaat ervan onze goedkeuring kunnen hechten.
Dit is een enorme verantwoordelijkheid.
Ik spreek namens een fractie die een verklaard voorstander is van de snelst haalbare uitbreiding van de Europese Unie.
Wij zullen zeer zorgvuldig luisteren naar wat de heer Prodi, en de Commissie in haar geheel, bij hun analyse van het Verdrag van Nice te zeggen hebben en ook naar de openheid die hij belooft.
Wij zullen de resultaten ook zelf in alle openheid analyseren.
Ik doe een beroep op u, mijnheer de fungerend voorzitter, om ons als Parlement een document voor te leggen dat de goedkeuring van dit Parlement waard is en dat ook recht doet aan de geweldige historische uitdaging waarvoor wij in Europa staan.
Die uitdaging is de hereniging van ons oude werelddeel; die uitdaging betreft ook een uitbreiding op een schaal die haar weerga niet kent. Daarop moet Nice ons voorbereiden.
Als u dat niet doet, laat u Europa in de steek. Dit Parlement kan bij zijn evaluatie van Nice niet toestaan dat Europa mislukt.
Ik zou ten aanzien van een aantal specifieke punten ten eerste willen zeggen dat mijn fractie het in dit stadium van de ontwikkeling van de Europese Unie nog steeds een goed uitgangspunt vindt dat iedere lidstaat een lid van de Commissie levert. Dit vergroot de legitimiteit van de Unie.
Deze kwestie mag er echter niet toe leiden dat de Unie verstrikt raakt in een oneigenlijk conflict tussen de belangen van de grote en de kleine landen. Ons belangrijkste doel moet immers het gezamenlijke Europese belang zijn.
Mijn fractie voelt op dit moment het meest voor een nieuwe stemmenweging, de dubbele meerderheid. U hebt echter uitgelegd dat andere onderwerpen op de agenda staan.
Wij zijn voor een versterkte samenwerking, maar we dringen er wel op aan dat u deze niet te veel van tevoren vastlegt. Ook moet de samenwerking voor iedereen openstaan, niet exclusief zijn en gebaseerd zijn op en ingebed in het acquis communautaire.
Wij hechten zeer aan het Handvest van de grondrechten en willen dan ook niet dat het blijft steken in mooie woorden.
Als wij het als iets belangrijks willen kunnen presenteren, moet het ergens in verankerd zijn. Wij pleiten er nog steeds voor het te verankeren in artikel 6.
Wij bevelen u aan het handvest inhoudelijke betekenis te geven, ook al is het in dat geval nog niet volledig afdwingbaar.
Wij staan achter de herziening van artikel 7 omdat de kwestie-Oostenrijk de noodzaak daarvan wel heeft aangetoond.
Nice is een test om te zien of ons oude Europese continent klaar is voor een nieuwe uitbreiding op continentale schaal.
Ik denk wel dat dit kan lukken, maar wij hebben uw voorzitterschap nodig, mijnheer de fungerend voorzitter, om de Raad in het geweer te brengen voor Europa. U moet de Raad van Nice inspireren om iets tot stand te brengen dat werkelijk van historisch belang is.
Constructieve compromissen, zoals u dat zelf noemde, zijn niet genoeg. Er moeten belangrijke successen worden geboekt.
Wij zullen de lat hoog leggen en ik hoop dat wij samen, Raad, Commissie en Parlement, dat ambitieniveau kunnen waarmaken.
Ik zeg hier vandaag dat wij, als aan deze norm wordt gemorreld en de lat te laag wordt gelegd, het resultaat niet in overweging zullen nemen, en dat we dat in het belang van Europa en met een goed geweten zullen doen.
Mevrouw de Voorzitter, de belangrijkste doelstelling van de Top in Nice is de uitbreiding van de Europese Unie en de voorbereiding van de Unie daarop.
Ik kan mede namens mijn fractie zeggen dat wij ons volledig verbonden hebben aan een zo snel mogelijke toetreding van de kandidaat-lidstaten.
Het is echter van belang al in deze fase te bespreken wat er na Nice moet gebeuren.
Daarbij zijn visies nodig en die visies zijn de afgelopen maanden dan ook naar voren gebracht.
Onze fractie juicht het toe dat de Europese basisverdragen geconstitutionaliseerd worden. Dat houdt ook in dat de herziening van de basisverdragen in alle openheid moet gebeuren en dat de burgermaatschappij bij dat proces wordt betrokken.
Wij vinden het Handvest van de grondrechten een succes.
De tekst moet echter na Nice nog worden bijgeschaafd.
Ongetwijfeld wordt het Handvest op den duur onderdeel van de Europese grondwet.
Wij zouden echter ook willen zien dat in artikel 6 van het Verdrag betreffende de Europese Unie op z'n minst een verwijzing naar het Handvest van de grondrechten wordt opgenomen, omdat de burgers nu al van het Handvest moeten kunnen profiteren.
Wat de binnenkort te nemen besluiten betreft, kunnen wij het belang van besluitvorming bij gekwalificeerde meerderheid niet genoeg benadrukken.
De Top in Nice kan geen succes worden als het aantal besluiten bij gekwalificeerde meerderheid niet toeneemt.
Het is zeer belangrijk dat het Europees Parlement via de medebeslissingsprocedure een centrale rol blijft spelen, omdat anders de wetgevingsbesluiten nog moeilijker te begrijpen zullen zijn; het Europees Parlement zorgt voor transparantie bij de besluitvorming.
Neem bijvoorbeeld de milieuheffingen: als wij over het klimaatbeleid debatteren, hebben wij vaak kritiek op het feit dat de Verenigde Staten hun soevereiniteit niet willen opgeven en geen internationale overeenkomsten inzake klimaatbescherming willen sluiten.
In ons midden bevinden zich echter lidstaten die ook aan hun zogenaamde soevereiniteit blijven vasthouden en die, bijvoorbeeld als het over milieuheffingen gaat, niet tot besluiten met gekwalificeerde meerderheid willen overgaan.
Daar moeten wij van af.
Commissievoorzitter Prodi bracht het handelsbeleid ter sprake.
Wij willen waarschijnlijk allemaal dat de Europese Unie een belangrijke rol in de steeds sterker geïnternationaliseerde wereld speelt, maar voorzitter Prodi: onze fractie stelt als voorwaarde voor meer bevoegdheden voor de Commissie dat het handelsbeleid opener en transparanter wordt, want daar ontbreekt het momenteel aan.
Ten slotte wil ik ook zeggen dat het op dit moment van belang is ervoor te zorgen dat de Europese Unie niet alleen een gemeenschap van de grote lidstaten wordt.
Het besef dat de toekomstige omvang van het Parlement niet categorisch tot zevenhonderd leden kan worden beperkt, omdat op die manier ook de diversiteit in het Parlement zal afnemen, heeft ons voor problemen gesteld want zo' n beperking zou ertoe leiden dat wij de kant opgaan van een tweepartijenstelsel en dat is niet democratisch.
Ik doe een beroep op de heer Barón Crespo om daar begrip voor te hebben, omdat ik het gevoel heb dat de andere voorzitters de doelstelling om de omvang van het Europees Parlement in zekere mate open te laten, wel steunen.
Dat zou een belangrijk standpunt van het Parlement zijn en daarover kunnen wij morgen stemmen.
Mevrouw de Voorzitter, mijnheer de voorzitter van de Raad, mijnheer de voorzitter van de Commissie, ik ben van mening dat de regeringen van de vijftien lidstaten totnogtoe weinig eer hebben weten te behalen.
De euro slabakt, het gevaar van de BSE wordt in een bevoegdhedenstrijd heen en weer geschoven, de Unie staat voor de grootste uitdaging in haar geschiedenis, maar in plaats van de urgente problemen voortvarend aan te pakken, zijn de regeringen achter gesloten deuren gewikkeld in kleingeestig gekibbel over de zogenaamde left-overs van Amsterdam.
In Nice slaat het uur van de waarheid.
De Top kan alleen een succes worden als wordt besloten tot een werkelijk omvangrijke hervorming van de instellingen en als er een krachtig signaal van uitgaat dat de Unie tot uitbreiden in staat is.
Dit vereist een efficiënte en versterkte Commissie, die haar taak als motor van de integratie kan waarmaken.
Het vereist verder een evenwichtige verhouding van de stemmen van de grote en de kleine landen in de Raad, en dat meerderheidsbesluitvorming in de Raad de regel wordt, ook voor centrale beleidsterreinen als fiscaal, sociaal, binnenlands en justitiebeleid.
De versterking van de democratie vereist uiteraard dat aan het Europees Parlement op deze gebieden het medebeslissingsrecht wordt toegekend.
Een succesvolle Top van Nice betekent echter ook dat het Handvest van de grondrechten niet slechts wordt afgekondigd.
Ik vind het ongehoord dat een aantal regeringen de opname van een verwijzing naar het Handvest in artikel 6 van het Verdrag eenvoudigweg van tafel heeft geveegd.
Evenals mijn collega' s zojuist wil ik benadrukken dat een verwijzing naar het Handvest in het Verdrag voor mij net zo essentieel is als een breed maatschappelijk debat met onze burgers!
Mijnheer de voorzitter van de Raad, mijnheer de voorzitter van de Commissie! De Unie heeft geen behoefte aan een militaire interventiemacht en een miljarden verslindend programma voor de modernisering van de bewapening.
Of Nice een succes of een mislukking wordt, zal vooral worden afgemeten aan de vraag of de regeringen de zorgen en de behoeften van de mensen eindelijk serieus nemen.
Het is goed dat tienduizenden in Nice de straat op zullen gaan om actief een sociaal Europa te eisen.
De Europese Unie moet de hoogste politieke prioriteit geven aan de bestrijding van de grootschalige werkloosheid, de armoede en de sociale uitsluiting.
Ik constateer dat het Franse voorzitterschap van de Raad zich daarvoor wil inzetten, maar, mijnheer de minister, zeg uw collega' s dat niet woorden tellen, maar daden!
Mevrouw de Voorzitter, mijnheer de fungerend voorzitter van de Raad, één week voor de Europese Raad van Nice moeten we vaststellen dat er nog niet veel duidelijkheid bestaat over de institutionele besluiten die daar genomen zullen worden.
Waarschijnlijk zullen in de laatste nacht afspraken gemaakt worden over een aantal maatregelen waarover geen echte discussie mogelijk is geweest in onze nationale parlementen. Die zal vervolgens wel gevraagd worden een en ander te ratificeren, omdat een compromis nu eenmaal onvermijdelijk is.
Dat is geen goede methode.
Onduidelijkheid bestaat er met name over wat ik als de belangrijkste kwestie beschouw: de eventuele uitbreiding van de meerderheidsbesluitvorming in de Raad.
In de eerste plaats artikel 67 inzake het vrije verkeer van personen en het immigratiebeleid.
Bij de totstandkoming van het Verdrag van Amsterdam was afgesproken dat dit onderwerp vijf jaar onaangeroerd zou blijven, maar zoals gewoonlijk worden afspraken weer eens niet nagekomen.
Wij zijn weliswaar van mening dat internationale samenwerking absoluut noodzakelijk is, maar wij vinden het volstrekt onaanvaardbaar dat besluitvorming bij meerderheid ingezet wordt om een of meerdere lidstaten te dwingen tot het doen van concessies in dit soort soevereiniteitskwesties.
Hier moet naar een andere weg gezocht worden, een flexibeler methode waarin meer respect bestaat voor elkaars beslissingen: de methode van de gedifferentieerde samenwerking.
Het andere punt waarover nog veel onduidelijkheid bestaat is de uitbreiding van de communautaire procedures van artikel 133 tot onderhandelingen over internationale overeenkomsten inzake openbare diensten, intellectueel eigendom en investeringen.
Op dit moment vallen onderhandelingen over goederen reeds onder de communautaire pijler, maar de Commissie mag op dit terrein dan wel met één stem spreken, op die stem wordt te weinig controle uitgeoefend door de staten.
Welke desastreuze gevolgen dat kan hebben is wel gebleken tijdens de Uruguay-ronde.
Laten we een dergelijke misstap nu niet opnieuw begaan door op korte termijn een nieuw multilateraal akkoord inzake investeringen te sluiten of door na Seattle de landbouwonderhandelingen te heropenen.
Het eerste wat we nu moeten doen op het terrein van de handelspolitiek is niet de besluitvorming bij meerderheid uitbreiden, maar het primaat van de Raad over de Commissie herstellen en de nationale parlementen daadwerkelijk een controlerende rol toebedelen.
Kortom, mijnheer de voorzitter van de Raad, houd vast aan deze lijn.
Laten we eerst maar eens zorgen voor meer democratie en ons richten op herstel van het toezicht door de lidstaten. Daarna kunnen we verder praten over de overdracht van bevoegdheden.
Mevrouw de Voorzitter, ik neem het woord namens de radicale afgevaardigden van de fractie.
Mijnheer de voorzitter van de Raad, mijnheer de voorzitter van de Commissie, ik heb de indruk dat alle sprekers, ook de laatste, die een standpunt inneemt dat diametraal tegenovergesteld is aan het mijne, tot dezelfde conclusies zijn gekomen: aan de vooravond van de Top van Nice is er niet alleen geen akkoord in zicht, maar de problemen zijn door deze verouderde methode van de intergouvernementele conferenties alleen maar groter geworden in plaats van kleiner.
Dat geldt zeker voor het Handvest van de grondrechten. Bij de stemming daarover hebben wij ons onthouden, juist omdat we wisten dat u het na de Top van Nice waarschijnlijk in een la zou leggen, nadat u onze volkeren had voorgespiegeld dat het een bindend document voor de verdediging en de bevordering van de grondrechten was.
U wilt het niet eens in het Verdrag opnemen. Dat bewijst dat deze tekst en de behandeling ervan overbodig waren.
We maken ons zorgen wat er van de Commissie zal worden, de motor van de Europese integratie. Met twintig, vijfentwintig, dertig leden, wordt dat onherroepelijk een administratieve dienst, een technisch secretariaat van de Raad, een organisme zonder kans op zelfs maar een minieme rol in het institutionele evenwicht dat de grondleggers van de Unie voor ogen hadden.
Over de meerderheidsbesluitvorming, over het stemmengewicht zullen de eisen van het Parlement en van de publieke opinie om een democratischer systeem, een bredere toepassing van de meerderheidsbesluitvorming waarschijnlijk verlamd worden door wederzijdse veto' s.
Ik wend me tot voorzitter Prodi, die terecht heeft beloofd dat hij ons in Straatsburg zal zeggen of de Commissie al dan niet doeltreffend zal kunnen optreden, of de Unie na de Top van Nice al dan niet doeltreffend zal kunnen optreden.
Voorzitter Prodi, u neemt deel aan de Top van Nice, u vertegenwoordigt in zekere zin het Parlement. Dat heeft zijn wensen op een bescheiden manier kenbaar gemaakt in het document waarover morgen gestemd gaat worden.
Dat document, het resultaat van een compromis tussen de fracties, hebben wij niet ondertekend. Mijnheer de voorzitter, maakt u in Nice uw bezwaren kenbaar, neemt u de verantwoordelijkheid, niet als de boekhouder van de periode na Nice, maar om in Nice zelf de Europese instellingen tot het uiterste te verdedigen, in de eerste plaats de Commissie en het Parlement.
Mijnheer de Voorzitter, het ontwerp van het Verdrag van Nice lijkt meer op een grondwet van een federale staat dan op een overeenkomst tussen staten.
De wetten van de Unie moeten hoofdzakelijk met gekwalificeerde meerderheid worden aangenomen, waardoor alle democratieën in de lidstaten uitgeschakeld kunnen worden.
Het Verdrag van Amsterdam bevat nog 65 bepalingen waarvoor unanimiteit geldt.
Nu wordt voorgesteld voor 49 gebieden meerderheidsbesluiten in te voeren.
De eenheidsstaat is dus niet meer veraf.
De bevoegdheid die de Unie met het Verdrag van Nice krijgt, gaat verder dan het niveau van de federale organen in vele federale staten.
Nu dringt men door tot de kern van de nationale staten met de invoering van meerderheidsbesluiten over bepaalde aspecten van het sociaal beleid, arbeidsmarktbeleid, belastingen, industriebeleid, cultuur, supranationale partijen en zelfs ons eigen loon, zodat wij de dikbetaalde afgevaardigden van de EU in de lidstaten worden in plaats van de afgevaardigden van de kiezers in het Europees Parlement, die in hun eigen land belastingen betalen.
Vanaf 2004 gelden ook voor het binnenlands en justitieel beleid meerderheidsbesluiten.
Door het handelsbeleid lijken de EU-landen een staat.
In de WTO moeten wij met één onbehaaglijke stem spreken.
Ook voor het buitenlands en veiligheidsbeleid zullen meerderheidsbesluiten worden ingevoerd.
Alleen voor defensie is nog unanimiteit vereist.
Voor de rest komt het vetorecht weinig voor in het nieuwe Verdrag en landen zonder vetorecht zijn eerder deelstaten dan zelfstandige naties.
Op intern vlak meerderheidsbesluiten, naar buiten toe een gemeenschappelijke representatie - dat is immers de definitie van een staat.
Wat er dan nog overblijft voor de grondwettelijke conferentie in 2004, is niet de inhoud, maar het voorbeeld van een tekst die een echte grondwet kan worden. Dit wil zeggen een tekst waarin eerst het Handvest van mensenrechten en grondrechten zijn opgenomen, dan de spelregels en dan als bijlage de afzonderlijke beleidstakken die zonder moeizame bekrachtigingsprocedure gewijzigd kunnen worden.
Het enige wat ontbreekt is democratie.
Die is onder tafel gevallen.
Dat is zo in de Verdragen van Maastricht, Amsterdam en Nice.
Meer meerderheidsbesluiten, waarbij de stem van ambtenaren en ministers zwaarder doorweegt dan die van de kiezers en volksafgevaardigden.
In een democratie is het net omgekeerd.
Het vetorecht van de parlementaire democratieën in de lidstaten is opgeofferd aan de meerderheidsbesluiten, maar de EU wordt zelf geen parlementaire democratie.
Met de versterkte samenwerking sneuvelt ook het vetorecht betreffende verdragswijzingen, niet formeel, maar wel in de realiteit, omdat een gekwalificeerde meerderheid voortaan geen rekening hoeft te houden met tegenstand, bijvoorbeeld van Denemarken, Zweden en Groot-Brittannië of andere landen, waar men het ondemocratisch idee zou kunnen krijgen om de kiezers naar hun mening te vragen.
De federalisten krijgen hun zin met een verregaande integratie en de regeringen in Zweden, Groot-Brittannië en Denemarken kunnen hun land heimelijk in de samenwerking binnenloodsen als eenmaal de besluiten genomen zijn die ook voor deze landen in de praktijk bindend zijn.
Het Verdrag van Nice ontneemt de kiezers zoveel macht, dat het beschouwd moet worden als een echte grondwettelijke wijziging, die slechts in werking kan treden nadat de mening van de burgers in een volksraadpleging is gevraagd in de landen waar dit mogelijk is.
Mijnheer de Voorzitter, de titel van dit agendapunt geeft reeds aan hoe belangrijk artikel 133 is in het debat over de uitbreiding van de besluitvorming bij gekwalificeerde meerderheid.
Het streven naar de uitbreiding ervan tot de diensten is begrijpelijk, maar het heeft eigenlijk weinig uit te staan met de institutionele hervorming als zodanig en die moet bij voorrang worden doorgevoerd. De eis in paragraaf 7 van de gezamenlijke resolutie om ook de investeringen in de bevoegdheden op het gebied van de handel op te nemen, heeft hier nog minder mee te maken.
Met het oog op de toch tamelijk geringe kans op succes denk ik dat het geen intelligente zet zou zijn om de intergouvernementele conferentie te belasten met een bijkomend ingewikkeld en controversieel onderwerp.
Het is gezien de stand van de onderhandelingen namelijk twijfelachtig of de verlenging van de top tot zondag, inclusief het traditionele stilzetten van de klokken, wel volstaat om ook op dit gebied een verstandige oplossing te bereiken.
Mijnheer de Voorzitter, mijnheer de Raadsvoorzitter, mijnheer Prodi, het belangrijkste punt voor de EVP-ED-fractie is een succesvolle afsluiting van de IGC.
Wij vinden dat cruciaal als een hele belangrijke stap in de snelle uitbreiding van de Europese Unie.
U moet zich voorstellen hoe in de landen van Midden- en Oost-Europa gekeken wordt naar datgene wat gebeurt in Nice.
Wij hebben nu net de verkiezingen gehad in Roemenië, waar we geschokt zijn door de uitkomst en de opkomst van een zeer extreme partij.
Wij hebben begin volgend jaar verkiezingen in Polen en in Bulgarije en hoe kun je de bevolking daar in die landen motiveren als de Europese Unie niet in staat zou zijn om tot een goed Verdrag te komen in Nice.
De Europese Unie, mijnheer de Voorzitter, heeft behoefte aan goed nieuws.
Een slecht akkoord is een bewijs dat onze regeringsleiders geen prioriteit hechten aan de uitbreiding van de Europese Unie.
Hoe kunnen wij investeren om bij de bevolking in de Europese Unie meer draagvlak te creëren voor verdere uitbreiding als onze eigen regeringsleiders niet in staat zouden zijn om tot een goed Verdrag te kunnen komen.
Maar het is ook een kwestie dat men volgens onze regeringsleiders, demonstreert dat er geen adequaat antwoord is op de grote vragen waarmee wij geconfronteerd worden in de Europese Unie.
De BSE, de veiligheid, het buitenlands beleid en defensie, het competitief vermogen van Europa ten opzichte van de Verenigde Staten, al dat soort vragen kunnen niet meer op nationaal niveau worden opgelost.
Het is dan ook geen antwoord op de stroperigheid van de besluitvorming die hier nog steeds heerst binnen de Europese Unie.
Voorzitter, Europa heeft behoefte aan leiderschap, heeft behoefte aan duidelijkheid, heeft behoefte aan keuzes, heeft behoefte aan daadkracht.
Dat wil de bevolking eigenlijk zien.
Als je ziet welk vertrouwen er ondermijnd is met betrekking tot de euro, dan heeft de bevolking de behoefte om te zien dat we stappen vooruit zetten.
Ik denk dus dat het Franse voorzitterschap een grote opgave heeft om eindelijk te gaan vlammen voor Nice.
Het is buitengewoon triest dat er een situatie is ontstaan waar grote en kleine landen ten opzichte van elkaar zijn komen te staan.
Ik vind het een psychologische fout van de eerste orde dat er enorm veel wantrouwen is gecreëerd.
Ik doe dringend beroep op het Franse voorzitterschap om zich tot het uiterste in te spannen dat die kloof wordt weggenomen want ze is buitengewoon destructief.
De rol van de Commissie is voor ons essentieel.
De Commissie is en blijft de motor en als de Commissie niet uit Nice komt in een versterkte positie dan is dit een zwarte dag voor Europa.
Ik denk dus dat het erom gaat dat wij minder intergouvernementeel en meer met de Commissie moeten gaan werken.
Wij zullen de uitkomsten van Nice beoordelen op de vraag of het leidt tot meer effectiviteit, meer efficiency, grotere democratie en een grotere transparantie, en dat is aan de orde.
De IGC lijkt nog steeds problemen te hebben met de uitbreiding van de gekwalificeerde meerderheidsbesluitvorming in de Raad.
Misschien moeten wij daarom het accent verleggen naar de kwestie van de uitbreiding van de codecisie met het Parlement.
Het Parlement heeft bewezen dat het bij de codecisieprocedure in de gevallen waarin die momenteel van toepassing is, een volwassen partner is van de Raad.
Datzelfde geldt voor de opstelling van het Handvest. Overigens zou het zeer verfrissend zijn als de Britse premier Blair dit ook publiekelijk zou erkennen.
Op dit moment verloopt de uitbreiding van de codecisie niet logisch en ook niet volgens duidelijke criteria.
Hoewel bij het vorige Verdrag enige vooruitgang is geboekt bij de uitbreiding van deze formule, is daar ook de idiote formule van de codecisie met unanimiteit ingevoerd voor zaken als staatsburgerschap, sociale zekerheid, rechten van zelfstandige ondernemers en ook cultureel beleid.
Het Verdrag van Nice moet aan deze praktijk een eind maken en de codecisie uitbreiden tot zo'n dertig beleidssectoren, waaronder concurrentiebeleid, landbouw en visserij, structuurfondsen, overheidssteun, trans-Europese netwerken, onderzoek en ontwikkeling en ook staatsburgerschap.
Elementaire vragen over het machtsevenwicht liggen in de IGC momenteel tamelijk moeilijk. Het lijkt daarom zeker verstandig als de IGC zich zo snel mogelijk gaat richten op betere samenwerking met het Parlement, op de bevordering van het wederzijds vertrouwen en op de ontwikkeling van een post-nationale Europese democratie.
Mijnheer de Voorzitter, daar zijn we dan aan de vooravond van een nieuwe Europese Top waarbij velen van ons met duizenden burgers de straten van Nice op zullen gaan.
Net als zij kunnen we geen invloed uitoefenen op het resultaat van de onderhandelingen.
Mijnheer de Voorzitter, ik maak me werkelijk zorgen over de uitkomst van de laatste onderhandelingsnacht, waarin gewoonlijk degene wint die het best bestand is tegen de moeheid en de verveling; de laatste nacht, die iedereen beschouwt als de laatste kans om de onopgeloste problemen op te lossen.
Dat is het negatiefste, minst democratische element van de intergouvernementele methode: de onberekenbaarheid van de mens, van het gemarchandeer op het laatste moment, van de plicht om tot elke prijs met resultaten te komen.
Ik ben bang dat er uiteindelijk een of andere bizarre bepaling uitkomt: een senaat van nationale afgevaardigden, een Mr Euro of een Mr WTO, een verdere vermindering van de bevoegdheden of een verdere marginalisering van het Parlement, of een ander protocol zoals dat over de WTO dat, als het wordt aangenomen, de Commissie reduceert tot een hondje aan de lijn van heel veel verschillende baasjes die allemaal in een andere richting trekken.
Wie in Nice de straat op gaat en deelneemt aan de tientallen geplande fora en vergaderingen, kan meehelpen ten minste één resultaat te bereiken: dat dit de laatste IGC is geweest, dat de mistige beschouwing over de toekomst van Europa van voorzitter Védrine in Nice wordt vertaald in een parcours waarin het tijdschema en de methoden worden vastgesteld om een democratische grondwet voor Europa op te stellen en aan te nemen.
Collega' s, een laatste overdenking over dit Parlement en over zijn vermetele woorden van daarnet: pas op, laten we een herhaling van de gênante vertoning die aan de vorige uitbreiding voorafging proberen te voorkomen, toen het Parlement zich na maandenlange dreigementen naar de wens van de regeringen schikte.
Ik hoop dat we dat niet nog een keer hoeven mee te maken.
Mijnheer de Voorzitter, ik was een actief nee-stemmer in het referendum over het Verdrag van Maastricht in 1992.
Zodra ik het resultaat van het Verdrag van Nice zie, zal ik een standpunt innemen, maar ik word schizofreen van de debatten in deze zaal.
Het ene ogenblik wil men de Unie dichter bij de burger brengen en even later is men volop bezig met de opbouw van een Europese staat, die mijlenver verwijderd is van de wensen van de burgers.
Naar mijn mening is het belangrijkste agendapunt op de Top van Nice de opstelling van een schema dat aangeeft wanneer en hoe de uitbreiding dient plaats te vinden.
Wij vragen ons te vaak af of de kandidaat-landen er klaar voor zijn en wij verliezen uit het oog dat bijvoorbeeld de EU-landbouwverordeningen en structuurfondsen enorme hindernissen opwerpen voor de uitbreiding.
Indien in Nice besloten wordt de kandidaat-landen de mogelijkheid te bieden om aan de volgende Europese verkiezingen deel te nemen, dan zou dit de EU voldoende onder druk kunnen zetten en kan de uitbreiding realiteit worden.
Mijnheer de Voorzitter, waarde collega's, in zijn verklaring van 9 mei 1950 sprak Robert Schuman de volgende woorden: "De vereniging van Europa kan niet ineens worden verwezenlijkt noch door een allesomvattende schepping tot stand worden gebracht: het verenigd Europa zal moeten worden opgebouwd door middel van concrete verwezenlijkingen, waarbij een feitelijke solidariteit als uitgangspunt zal moeten worden genomen."
De vooravond van de Top van Nice lijkt mij een gepast moment om na te gaan hoe het is gesteld met deze geest van "feitelijke solidariteit". Zonder deze solidariteit kan er immers van een authentieke, echte Europese integratie geen sprake zijn.
Wat de conclusies van de IGC betreft, is het duidelijk dat in Nice een overeenkomst moet worden bereikt die de deficiënte werking van de Europese instellingen verbetert zonder het bestaande evenwicht tussen de lidstaten en uiteraard ook tussen de lidstaten en de Unie in gevaar te brengen.
Alleen al het feit dat deze kwestie te berde wordt gebracht, toont aan dat het beleid ter versterking van de wederzijdse vertrouwensbanden tussen de tot de Unie behorende landen gefaald heeft.
Wij zijn niet de enigen die deze mening zijn toegedaan. Het Franse voorzitterschap heeft bij monde van zijn minister Pierre Moscovici in een recent interview toegegeven dat de houding die met name president Jacques Chirac en minister Joschka Fischer dit jaar ten aanzien van de toekomstige organisatie van de Unie hebben aangenomen het wantrouwen tussen de kleine en grote landen aanzienlijk heeft doen toenemen, hetgeen onvermijdelijk gevolgen zal hebben voor de Europese Raad van Nice.
Mag ik u in dit opzicht herinneren aan het voorstel om rond de as Parijs-Berlijn een groep van leidinggevende landen samen te stellen? Deze optie zal de essentie van Europa diepgaand wijzigen en een gevaarlijke verwarring tot stand brengen tussen een gezond heterogeen Europa enerzijds en een risicovol Europa met twee of meerdere snelheden anderzijds.
In zekere zin vertolkt de tekst van de gezamenlijke ontwerpresolutie die hier in stemming zal worden gebracht dit gevoel van ongemak. Het gaat immers om een uitgesproken algemene tekst.
Bovendien hebben de auteurs enkel oog voor de bevoegdheden en competenties van het Europees Parlement, ofschoon zij van tevoren beseffen dat deze aanpak het risico op een politieke nederlaag alleen maar vergroot. Zij eisen steeds meer inspraak van het Europees Parlement, maar reppen met geen woord van de fundamentele rol die voor de nationale parlementen is weggelegd.
Dat staat in schril contrast met de realiteit. Wij weten immers allemaal dat de Top van Nice bedoeld is om de werkzaamheden van een intergouvernementele conferentie af te ronden.
Welnu, de betrokken regeringen leggen geen verantwoordelijkheid af aan het Europees Parlement, maar aan hun respectieve nationale parlementen. Het is derhalve onmiskenbaar dat dit herzieningsproces van de Verdragen een uitgesproken soeverein karakter heeft..
Wij verlangen dat de conclusies van de aanstaande top uiting geven aan de diverse nationale wensen die alvast één ding gemeen hebben: de niet-aflatende zoektocht naar samenhang en ontwikkeling.
Mijnheer de Voorzitter, mijnheer de voorzitter van de Raad, mijnheer de voorzitter van de Commissie, in een gesprek met dit Parlement heeft de president van Letland vandaag nogal verwijtend gezegd: wij maken ons huiswerk!
Daarin is impliciet de vraag vervat of de staatshoofden en regeringsleiders van de Europese Unie ook hun huiswerk maken.
Dat is zeer twijfelachtig.
Reeds in Amsterdam zijn de staatshoofden en regeringsleiders blijven zitten en nu moet de klas in Nice zijn jaar overdoen.
Wanneer men voor de tweede keer blijft zitten, dan betekent dat in elke schoolcarrière een ernstige crisis. Ik vrees dat een tweede keer zittenblijven tot de mogelijkheden behoort.
Ik zal een ander beeld gebruiken.
De Europese integratie is een marathon. De afgelopen decennia hebben wij met succes een grote afstand weten af te leggen.
Op het vlak van de Europese integratie komen wij nu op het laatste rechte stuk.
Beschikken wij nog over de nodige kracht en strijdlust of verliezen wij de oriëntatie? Dat is de vraag waar wij in Nice voor staan.
Ik hoop dat wij de kracht kunnen opbrengen om de uitbreiding en een sterke Unie tot stand te brengen en niet een uitbreiding die de Unie verzwakt.
Vanuit het standpunt van de Europese Unie betekent dit dat aan twee voorwaarden moet worden voldaan.
Ten eerste moet de Europese Unie tot handelen in staat zijn, en wel door de uitbreiding van de besluitvorming bij gekwalificeerde meerderheid en dan natuurlijk niet op het vlak van beleidsterreinen waar dit niet van bijzonder belang is.
Ik zou 40 beleidsterreinen kunnen noemen waar wij de meerderheidsbesluitvorming kunnen invoeren, bij voorbeeld de benoeming van de leden van het Comité van de Regio' s.
Maar deze 40 kunnen mij gestolen worden als wij de meerderheidsbesluitvorming kunnen invoeren op vijf gebieden waar dit echt iets toevoegt, bij voorbeeld bij het handelsbeleid, het sociaal beleid, justitie, binnenlandse zaken, het structuur- of het fiscaal beleid, om de belangrijkste te noemen.
Wij verzoeken de staatshoofden en regeringsleiders hun geliefkoosd stuk speelgoed op te geven opdat ook de anderen afstand doen van hun speeltje, zodat niet iedereen op elkaar wacht en er niets gebeurt!
Want in deze toestand bevindt zich de intergouvernementele conferentie toch al maanden, omdat niemand zijn speeltje wil afgeven.
Ik hoop dat aan het begin van de conferentie iemand de kracht opbrengt om zijn speeltje op te geven en zo de anderen onder druk te zetten om ook concessies te doen.
Ten tweede: het democratisch tekort mag niet weer groeien.
In Amsterdam werd afgesproken het medebeslissingsrecht aan de meerderheidsbesluitvorming te koppelen.
Indien van deze regel wordt afgeweken, wordt, in strijd met Amsterdam, het democratisch tekort vergroot.
Ik hoop dat dit niet het geval zal zijn.
Verder zijn er op dit vlak nog enkele restanten uit het verleden die moeten worden rechtgezet. Ook op het gebied van het mededingingsbeleid, de monetaire unie en het landbouwbeleid moet de medebeslissing worden ingevoerd.
Wij moeten op deze intergouvernementele conferentie ook een evenwicht vinden tussen klein en groot.
Ik wil erop wijzen dat de bevolking wordt vertegenwoordigd door het Europees Parlement en dat moet in het Europees Parlement tot uitdrukking komen!
Wanneer het verschil tussen klein en groot in de Raad te groot wordt, moeten wij vrezen dat de Europese Unie binnen enkele jaren een legitimiteitscrisis zal doormaken. De kleine landen zullen zich niet meer thuis voelen omdat zij bang zijn dat zij hun identiteit niet meer kunnen verdedigen.
Als niet aan beide voorwaarden wordt voldaan, namelijk dat de Unie tot handelen in staat blijft en dat het democratisch tekort wordt verkleind, dan zou mijns inziens voor het eerst in de Europese Unie de situatie kunnen ontstaan dat het Europees Parlement een verdrag afwijst!
(Applaus van rechts en van het midden)
Mijnheer de Voorzitter, de Commissie constitutionele zaken van dit Parlement heeft al vanaf februari met aandacht, engagement en vertrouwen, met name in het Franse voorzitterschap, van maand tot maand gevolgd wat er bij de intergouvernementele conferentie voorviel. We zijn nu aan de vooravond van de afsluiting.
Er zijn wat vorderingen gemaakt, wat deelresultaten bereikt, maar laten we eerlijk zijn: in de bijna tien maanden van de intergouvernementele conferentie zijn de standpunten over essentiële vraagstukken niet dichter bij elkaar gekomen, minister Védrine, en er is geen akkoord in zicht, om maar niet te spreken van het feit dat enkele door het Parlement in de resolutie van 13 april aangedragen thema' s helemaal niet aan de orde zijn geweest; bijvoorbeeld het economisch beleid en de institutionele implicaties van de gemeenschappelijke defensie.
Dat is een serieuze aanleiding eens na te denken over de onduidelijkheid en de steriliteit van de gevolgde methode, een lange, zich herhalende confrontatie over voornamelijk technische thema' s, in afwachting van verduidelijkingen en politieke onderhandelingspogingen. Die zijn pas heel laat begonnen, in oktober tijdens de Raad van Biarritz, en dat was de enige keer.
De ervaringen van dit jaar hebben duidelijk gemaakt dat onderhandelingen tussen regeringsvertegenwoordigers niet de manier zijn om aan de constitutionalisering van de Unie te werken, na Nice en met het oog op de toekomst van Europa. Die methode is zo langzamerhand uitgeput.
In Nice moet er niet een nieuwe intergouvernementele conferentie in het vooruitzicht worden gesteld. Afgezien van de bedoelingen zou een dergelijke aankondiging meer misverstanden en angst dan instemming en hoop opwekken.
De Commissie constitutionele zaken heeft met de op 21 november aangenomen resolutie het hare bijgedragen. Zij heeft de nadruk gelegd op enkele punten die echt beslissend zijn voor het slagen van de Conferentie.
Ik zal die nu niet herhalen. Ik wil alleen maar zeggen dat deze punten onontkoombaar zijn voor diegenen die overtuigd zijn van de noodzaak om verder te gaan met de uitbreiding van de Unie en niet willen dat die in het slop raakt of verlamd wordt.
We beginnen eraan te twijfelen of men, ook op hoog niveau, wel beseft wat er op het spel staat.
Mijnheer de Voorzitter, de laatste tijd hebben we namelijk steeds duidelijker een verontrustende tegenstelling zien opkomen, waar maar enkele regeringen zich aan onttrekken: de tegenstelling tussen de moed achter al genomen besluiten te blijven staan, bijvoorbeeld de gemeenschappelijke munt, de gemeenschappelijke defensie, de historische uitbreiding van de Unie, en de onwil om daaruit de institutionele conclusies te trekken.
Als deze tegenstelling een negatieve weerslag zal hebben op de conclusies van de Conferentie, zal zij het hele Europese bouwwerk in een crisis storten.
Dan is een openlijke crisis, omdat er in Nice geen akkoord wordt gesloten, beter en gezonder dan een ambigue crisis, een trompe l' oeil om te maskeren dat de Conferentie over de uitbreiding van de Unie op essentiële punten is mislukt.
Voorzitter, zelfs Parijs is verdeeld over Nice.
De Franse president en de eerste minister lijken meer geobsedeerd door hun eigen politieke toekomst dan die van Europa.
Voor zover het Franse voorzitterschap consistent mag heten is het vooral in gebrek aan neutraliteit en bevoordeling van de grote lidstaten en dat terwijl de Unie meer dan ooit behoefte heeft aan een consensus zoekende voorzitter.
Om ruimte te scheppen voor de nieuwkomers moeten alle lidstaten een beetje inschikken, maar dat doen ze alleen als het echt niet anders meer kan.
Het lijkt wel of sommige regeringen zich nu al neerleggen bij een nieuwe IGC voor de uitbreiding.
De regeringen zijn de urgentie van hervormingen uit het oog verloren omdat ze zich blind staren op de eigen machtspositie in de nieuwe verhoudingen.
Zo onderstreept menig land dat meerderheidsbesluitvorming regel moet worden en draagt tegelijkertijd zoveel uitzonderingen aan dat er per saldo bitter weinig overblijft.
Als meerderheid geen regel wordt loopt de besluitvorming onherroepelijk vast, zoals de heer Prodi zojuist terecht vaststelde.
Als deze niet gepaard gaat met co-decisie wordt de democratie nog verder uitgehold.
De stemweging in de Raad moet recht doen aan de bevolkingsomvang van de lidstaten en dat betekent dat er ook tussen de grotere en de kleinere landen onderling best wel enig verschil mag zitten.
Tijdens deze uitbreidingsronde moeten alle lidstaten één eigen commissaris behouden.
Pas daarna moeten wij besluiten over een nieuw systeem op grond van de dan opgedane ervaringen.
Europa zal hoe dan ook ingrijpend veranderen en laten we daarom dus niet vooruitlopen op een situatie die we nu nog niet kunnen overzien.
Het is zeer gewenst om een hiërarchie aan te brengen in de Commissie, vice-voorzitters, commissarissen en ondercommissarissen.
Dit verruimt bovendien de mogelijkheden van ons Parlement om met politiekverantwoordelijke leden van de Commissie te spreken in plaats van met ambtenaren die feitelijke teksten voorlezen die ze ook op schrift hadden kunnen opsturen.
Het Handvest verdient het niet om in het luchtledige te blijven hangen zonder duidelijk status.
Door de tekst niet in het Verdrag op te nemen maar alleen politiek te onderschrijven zullen er grote juridische interpretatieproblemen kunnen ontstaan.
Daarom moet het Handvest zo snel mogelijk in een verdragstekst worden opgenomen.
Regeringsleiders, concessies doen op de komende Top is geen politieke nederlaag maar een overwinning, een overwinning van het nieuwe Europa op het oude.
Laat er geen schaduw over Nice vallen en laat Parijs weer de lichtstad zijn.
Mijnheer de Voorzitter, ik wil de Raad en de Commissie en ook dit Parlement zelf herinneren aan een resolutie die wij op 26 oktober hebben aangenomen inzake het verbeteren van de wetgeving.
In deze resolutie stelden wij voor "overeenkomstig het subsidiariteitsbeginsel en de politieke en nationale diversiteit van de Europese Unie, in de wijzigingen op de Verdragen specifiek op te nemen de erkenning en eerbiediging van de politieke en wetgevende bevoegdheden van de binnenlandse politieke entiteiten van de lidstaten (gefederaliseerde staten, autonome gemeenschappen, regio's) in hun uitvoerende, wetgevende en gerechtelijke betrekkingen met de EU-instellingen."
Dat aspect van de subsidiariteit hebben wij vandaag in ons debat nog niet gehoord. Het is echter van groot belang.
Het heeft ook op een heel belangrijke manier te maken met de omvang van dit Parlement.
De volken en regio's die de partijen van de Europese Vrije Alliantie vertegenwoordigen, zijn zeer bezorgd over onze plannen om de invoering van een maximum van 700 leden te combineren met het idee van degressieve proportionaliteit. Zij zijn bang dat de mensen die wij hier momenteel kunnen vertegenwoordigen, in de praktijk in dit Parlement niet meer vertegenwoordigd zullen zijn.
Dat zal een enorm verlies betekenen voor de Europese democratie. Hierdoor zullen de instellingen verder van de mensen af komen te staan in plaats van dichterbij.
Mijnheer de Voorzitter, geachte collega' s, voor een jongere als ik vertegenwoordigt Nice de hoop op een nieuw Europa, in institutionele maar ook in politieke zin.
Gisteren heeft het Italiaanse parlement met grote meerderheid zijn goedkeuring gehecht aan een resolutie over Nice. Ook daaruit blijkt dat we het eens zijn over de doelstellingen en de acties van Nice.
Voor ons blijft het wel van fundamenteel belang dat de lijst met onderwerpen waarover met gekwalificeerde meerderheid zal worden beslist niet wordt uitgebreid en dat het principe van één commissaris per lidstaat wordt bekrachtigd.
Een andere fundamentele factor is dat de onvervangbaarheid van de nationale parlementen in de Verdragen opgenomen blijft, juist omdat we op die manier de opbouw van het nieuwe Europa vergemakkelijken.
Het is duidelijk dat het plafond van 700 leden niet meer kan opgaan voor een Europa met zevenentwintig of achtentwintig lidstaten. Dat zou tot een onrechtvaardige vermindering van het aantal leden voor de kleinere landen leiden.
Aan de andere kant is het belangrijk dat ons Europa krachtige instellingen heeft als tegenwicht voor het institutionele vacuüm dat is ontstaan door de euro en de vooruitgang op economisch gebied die daarvan het gevolg was.
Daarvan profiteren de NAFTA, Mexico, Canada, de Verenigde Staten en de dollar.
Dat gezegd zijnde, moet Nice een historische Raad worden: voor onszelf, voor onze landen en voor de toekomst van Europa.
Mijnheer de Voorzitter, dit is een pluralistisch Parlement, maar de sprekers die mij in dit debat zijn voorgegaan waren het uitzonderlijkerwijs allemaal met elkaar eens.
Ik denk dat wij allemaal zeer bezorgd zijn over de uitkomst van de Europese Raad in Nice.
Mijn goede vriend Elmar Brok zei dat we twee examens moesten halen, Amsterdam en Nice.
Ik ben het niet met hem eens, omdat ik denk dat deze kwestie veel verder teruggaat.
Ik herinner me dat de institutionele kwesties al bij de uitbreiding van 1995 aan de orde werden gesteld.
Ik herinner me ook een brief van bondskanselier Kohl, die ons schreef dat wij de uitbreiding maar moesten goedkeuren, en dat de rest dan onmiddellijk zou worden opgelost. Zo gezegd, zo gedaan, en de uitbreiding van 1995 ging door.
Vervolgens kregen we de denktank onder de bekwame leiding van Carlos Westendorp, toen het Verdrag van Amsterdam, en nu Nice, maar er is praktisch niets veranderd, mijnheer de Voorzitter. We zijn nog steeds druk met de institutionele kwesties bezig, zonder oplossingen te vinden waardoor wij een uiterst ambitieuze doelstelling als de uitbreiding naar 27 lidstaten kunnen halen.
Daarover maken wij ons zorgen, en daarover maakt iedereen die vanmiddag heeft gesproken zich zorgen.
Dat is de boodschap die wij via u aan de Europese Raad willen overbrengen, mijnheer de voorzitter.
U moet weten dat wij dit Franse voorzitterschap niet zullen beoordelen op zijn ideeën over diensten van algemeen economisch belang, hoe belangrijk dat onderwerp ook is, maar op zijn mandaat voor de Top van Nice.
Dat mandaat is gelijk aan dat van Finland, vermeerderd met de versterkte samenwerking.
Twee zaken zijn voor het Parlement van fundamenteel belang.
In de eerste plaats vragen wij ons af hoever de meerderheidsbesluitvorming zal gaan, en of het Parlement altijd mee zal beslissen over die meerderheidsbesluiten wanneer die wetgevend van aard zijn.
Dat is onze eerste toetssteen.
Onze tweede toetssteen, mijnheer de voorzitter, is het Handvest van de grondrechten.
Er zijn maar weinig mensen die zich voor institutionele aangelegenheden interesseren, omdat die zo ingewikkeld zijn.
De mensen hebben echter wel belangstelling voor het Handvest van de grondrechten - waarover ik al op heel wat plaatsen heb kunnen spreken - omdat mensen wel begrijpen en ervaren wat grondrechten zijn.
Wij denken dat we binnen de conventie goed werk hebben gedaan.
Ik denk dat we een goed Handvest hebben en dat de Raad een enorme politieke kans laat liggen. De afkondiging die u voorstelt - en die mijn vriend en fractievoorzitter Poettering "plechtige afkondiging" noemt - is namelijk een heimelijke afkondiging.
U verklaart dat wij het Handvest hebben afgekondigd, en dat was het dan.
U doet alsof u er niemand mee lastig wilt vallen.
Mijnheer de voorzitter van de Raad, dit is de grote politieke kans voor deze Europese Raad.
Als u die niet gebruikt, vrees ik dat wij u na de Europese Raad in Nice weer terugzien en dat andere voorzitterschappen volgen. Het Europees Parlement zal dan, gedachtig aan de uitspraak van Oscar Wilde dat de verleiding kan worden weerstaan door eraan toe te geven, in de verleiding worden gebracht het verdrag van Nice te zijner tijd niet goed te keuren.
Mijnheer de Voorzitter, mijnheer de fungerend voorzitter van de Raad, mijnheer de voorzitter van de Commissie, als Nice achter de rug is, zal snel het uur van het Europees Parlement slaan. Het Europees Parlement moet dan een antwoord geven op twee vragen die van historisch belang zijn voor zowel de toekomst van de Europese Unie als haar politieke geloofwaardigheid.
Officieel is het doel van deze herziening de totstandbrenging van doeltreffendere en voor een uitgebreid Europa geschikte instellingen, en tevens de vermindering van het onbetwistbaar democratisch manco.
Helaas wordt met de Verdragstekst die tot nu toe bij de intergouvernementele conferentie uit de bus is gekomen, noch het ene noch het andere doel bereikt. Bijgevolg wordt aan geen van de twee door het Europees Parlement vastgestelde beoordelingscriteria voldaan.
Omdat wij de instellingen doeltreffender willen laten werken, hebben wij gevraagd in de besluitvorming van de Raad over te stappen van unanimiteit naar gekwalificeerde meerderheid. Natuurlijk hebben wij daarbij alle grondwettelijke vraagstukken uitgesloten.
De resultaten van de werkzaamheden tot nu toe zijn echter allesbehalve om over naar huis te schrijven, zoals ook de heren Brok en Méndez de Vigo zojuist al duidelijk maakten.
Het Europees Parlement is eveneens zeer teleurgesteld over het grote vraagstuk van de democratisering van de Europese Unie.
Democratisch gezien is het vanzelfsprekend dat besluitvorming met gekwalificeerde meerderheid in de Raad onverbrekelijk is verbonden met medebeslissing van het Parlement, voor zover het tenminste om wetgeving gaat.
Dit is echter niet overal het geval.
Tot nu toe is er bijvoorbeeld bij de versterkte samenwerking geen sprake van instemming van het Europees Parlement met de opening van de desbetreffende procedure.
Tot slot weigert men niet alleen het Handvest van de grondrechten op te nemen in de tekst van het Verdrag, maar zelfs daarnaar te verwijzen in artikel 6.
Ik wil natuurlijk niet verzwijgen dat er ook goede elementen zijn. Ik denk bijvoorbeeld aan de Europese politieke partijen en aan artikel 7, waar wij reeds het een en ander over gehoord hebben.
Deze vorderingen zijn echter niet voldoende om ons Nice te doen aanvaarden, en natuurlijk zal er, waarde collega' s, druk op ons worden uitgeoefend opdat wij Nice desalniettemin aanvaarden.
Men zal dreigen met een institutionele crisis als er in Nice geen verdrag komt.
Ik vrees echter, geachte collega' s, dat indien wij als Europees Parlement door de knie gaan en een overduidelijk ontoereikend verdrag als toereikend aanvaarden, er een nog grotere crisis zal losbarsten.
De nationale parlementen wachten op ons standpunt.
Wij hebben een historische verantwoordelijkheid.
Laten wij voorkomen dat aan de teleurstelling die ons in Nice te wachten staat als daar niets uit de bus komt, de grote teleurstelling wordt toegevoegd van onze volkeren ten gevolge van onze houding.
Een mislukking in Nice kan altijd nog worden gecorrigeerd, maar een verlies aan geloofwaardigheid van ons Parlement zal diepe sporen trekken, sporen die jarenlang onuitwisbaar zullen blijken te zijn.
Een Europese Unie zonder een geloofwaardig Parlement kan geen lang leven zijn beschoren; in ieder geval zal dit een slecht leven zijn.
Mijnheer de Voorzitter, het debat over artikel 133 en het handelsbeleid moet onderdeel uitmaken van een veel bredere poging om te komen tot grotere transparantie en democratie in de besluitvorming van de EU over de handel.
Deze sector is momenteel een van de meest gecentraliseerde en ondoorzichtige beleidsterreinen.
Dit was een van de hoofdpunten van kritiek van de demonstranten in Seattle en dat zal het ook in Nice nog steeds zijn.
Velen van ons vinden dat we pas mogen gaan denken over overheveling van bevoegdheden van lidstaten naar de Commissie na een volledige herstructurering van de handelspolitiek en de handelsprocedures van de EU als geheel. Deze moeten veel democratischer en transparanter worden en zij moeten worden gebaseerd op werkelijke sociale en ecologische duurzaamheid.
Het is dus niet alleen een kwestie van een veel grotere rol van het Parlement bij de besluitvorming op het gebied van de handel.
Dat is uiteraard wel belangrijk, en ik verbaas mij er dan ook over dat dit aspect niet door anderen naar voren is gebracht want in de commissie heeft dit veel van onze tijd in beslag genomen.
Het betekent echter ook dat het Comité 133 zelf ingrijpend moet worden veranderd. Het moet veel beter controleerbaar worden, zijn agenda en conclusies moeten goed toegankelijk zijn en het moet een brede samenstelling krijgen waarin veel verschillende stromingen in vertegenwoordigd zijn.
Alleen dan, voorzitter Prodi, zullen sommigen van ons bereid zijn de Commissie de uiterst belangrijke terreinen van diensten, investering en intellectueel eigendom toe te vertrouwen.
Mijnheer de Voorzitter, de EU-top in Nice zal naar ik hoop een volgende positieve stap betekenen op weg naar Europese integratie.
Ik moet zeggen dat het recente verslag van de Commissie over de vorderingen van de landen in Midden- en Oost-Europa die het lidmaatschap van de EU hebben aangevraagd, bemoedigend is.
Ik wil absoluut niets afdoen aan de aspiratie, en zelfs het recht, van sommige van die landen om in 2002 tot de Gemeenschap toe te treden. Het zou echter naar mijn mening niet in hun eigen belang zijn, noch in dat van de lidstaten, om deze datum te handhaven als niet eerst is gezorgd voor een ordelijke overgang met een minimum aan verstoring van de economieën van de bestaande lidstaten.
Wij mogen niet vergeten dat ons uiteindelijke doel is een economisch en sociaal milieu te scheppen waardoor de EU een van de belangrijkste spelers kan worden in de wereldhandel. Hierbij zullen de landen van Midden- en Oost-Europa als volwaardige partners deelnemen en zullen zij ook de vruchten plukken van een vreedzame en stabiele Europese economie.
Wij hebben in het verleden bewezen dat dit doel bereikbaar is. Als inwoner van een lidstaat die heeft geprofiteerd van een zorgvuldig geplande overgang naar lidmaatschap zie ik een uitgebreid en vreedzaam Europa dan ook vol vertrouwen tegemoet.
De uitbreiding van de Europese Unie mag echter de invloed van de kleinere lidstaten met hun belangrijke nationale belangen die moeten worden behartigd, niet verzwakken.
Vanuit het Ierse standpunt bezien, is het duidelijk dat wij ons recht willen behouden om een lid van de Europese Commissie voor te dragen. De Commissie bepaalt immers de uitvoering van het gemeenschappelijk landbouwbeleid, het visserijbeleid, het vervoerbeleid en andere belangrijke EU-beleidsterreinen.
Ik vind het ook heel belangrijk dat wij zeggenschap houden over onze eigen belastingzaken en de sociale zekerheid.
Mijnheer de Voorzitter, ik richt me in het Frans tot de voorzitter van de Commissie en de voorzitter van de Raad om er zeker van te zijn dat ik goed begrepen word.
Ik wil hier de aandacht vestigen op een idee dat door mijn werkgroep in onze Fractie van de Europese Volkspartij naar voren is gebracht en niet ingaan op de punten van zorg van mijn als "conservatief" bekend staande fractie.
Op tal van punten hebben we om verschillende redenen grote bedenkingen, met name ten aanzien van het Handvest van de grondrechten.
Daarover zal ik echter niet spreken; dat zal een andere spreker doen.
Het idee dat ik naar voren wil brengen is ons te concentreren op wat er na Nice zal gebeuren.
Uit de redevoering die president Chirac hier in juli gehouden heeft kunnen we opmaken dat er in Nice ten minste drie hoofdthema' s zullen zijn: de vereenvoudiging van de Verdragen, de verdeling van de bevoegdheden tussen de Europese, nationale en regionale bestuurslagen - wat ik met een verwijzing naar artikel 10 van de Amerikaanse Grondwet de rechten van de staten zou willen noemen - en het institutionele machtsevenwicht.
Wij verwachten van de Commissie een verslag over deze kwestie van goed bestuur.
Zou het niet goed zijn onze volkeren te raadplegen alvorens verder te gaan en ze te betrekken bij wat we hier doen, in plaats van te wachten op een resultaat waarover de burgers zich vervolgens in een referendum moeten uitspreken zonder dat ze precies weten wat er afgesproken is?
Mijn volgende, drieledige vraag luidt dan ook: op welke wijze en volgens welk tijdschema zal men te werk gaan in deze kwestie, welke procedure zal er gevolgd worden en welke landen krijgen een stem in die procedure?
In de eerste plaats het tijdschema. Mijnheer de Voorzitter, moeten we tot de volgende IGC, dat wil zeggen tot 2003 of 2004, wachten om het debat over deze fundamentele kwesties te kunnen voeren?
Mijns inziens moeten we direct na afloop van de Top van Nice een aanvang maken met dit debat.
In de tweede plaats de procedure.
De voorzitter van onze Commissie constitutionele zaken heeft gelijk: vergeet de IGC, vergeet de wijze mannen, vergeet de gesloten deuren.
We moeten in Europa een groot maatschappelijk debat op gang brengen door de burgers bij onze discussies te betrekken.
En wat het derde punt betreft, de vraag naar de deelnemende landen, de kandidaat-landen moeten zeker bij de zaak betrokken worden, maar het lijkt me enigszins overdreven de landen waarmee nog geen onderhandelingen worden gevoerd, zoals Turkije, een stem te geven.
Ter afsluiting zou ik u willen vragen, mijnheer de voorzitter van de Raad en mijnheer de voorzitter van de Commissie, na te denken over de mechanismen die in het Verdrag van Nice opgenomen dienen te worden om te garanderen dat dit brede debat inderdaad gevoerd kan worden en om Kremlinachtige toestanden te voorkomen waarbij alle beslissingen achter gesloten deuren genomen worden. Die mechanismen moeten het ons tevens mogelijk maken een impuls te geven aan de discussie over een nieuw, al dan niet grondwettelijk Europees kader, rechtstreeks in contact te komen met onze kiezers en van de Europese Unie in de toekomst een groot succes te maken.
Mijnheer de Voorzitter, ik zou niet alleen de fungerend voorzitter van de Raad maar ook alle regeringen van de lidstaten eraan willen herinneren dat al deze netelige kwesties ons zullen blijven achtervolgen als er in Nice geen overeenstemming wordt bereikt.
Zij zullen na Nice niet gemakkelijker oplosbaar worden, integendeel, dit zal juist moeilijker worden.
In de komende twee weken zal dan ook ter afronding nog een enorme inspanning nodig zijn.
Dit geldt voor geen enkele vraagstuk zozeer als voor de besluitvorming bij gekwalificeerde meerderheid.
Iedere regering zegt dat er meer besluitvorming bij gekwalificeerde moet komen, maar ze hebben allemaal hun eigen lijstje met uitzonderingen.
Het probleem is dat we, als we alle lijstjes met uitzonderingen naast elkaar leggen, tot de ontdekking komen dat er nog maar weinig inhoudelijk belangrijke terreinen over zijn waarover we met zijn allen vinden dat ze onder de besluitvorming bij gekwalificeerde meerderheid moeten gaan vallen.
Als we in Nice iets willen bereiken, zullen wij allemaal sommige van onze diepgekoesterde uitzonderingen moeten prijsgeven.
Uiteraard zullen sommige regeringen in hun eigen lidstaat kritiek krijgen van oppositiepartijen, van eurosceptici die zeggen: "u geeft ons nationale vetorecht op".
U moet echter goed begrijpen dat als u zelf vetorecht hebt, alle anderen dat ook hebben.
In een Unie van 27 lidstaten zullen dan ook voor ieder veto dat u inlevert, ook 26 andere veto's worden opgegeven.
Daardoor zullen zaken die u echt wilt, niet langer worden getorpedeerd door de veto's van anderen.
Iedereen gaat er bij een systeem van gekwalificeerde meerderheidsbesluitvorming op vooruit.
Als wij meer gekwalificeerde meerderheidsbesluitvorming willen krijgen op het gebied van de wetgeving, moet dat samengaan met codecisie. Dit geldt niet alleen voor nieuwe terreinen die onder de gekwalificeerde meerderheidsbesluitvorming gaan vallen, maar ook voor gebieden die dat nu al doen.
Dit is essentieel voor de democratie op EU-niveau.
Nieuw in te voeren Europese wetgeving moet aan twee eisen voldoen: ze moet aanvaardbaar zijn voor de gekozen regeringen bijeen in de Raad en voor de rechtstreeks gekozen leden van het Europees Parlement.
Dit zijn twee waarborgen voor de kwaliteit en de aanvaardbaarheid van de Europese wetgeving.
Dit is niet iets om bang voor te zijn.
De manier waarop de codecisieprocedure in het afgelopen jaar heeft gefunctioneerd, toont aan dat deze procedure werkt.
In meer dan driekwart van de gevallen hebben wij niet eens het Bemiddelingscomité nodig; de twee lezingen zowel in de Raad als in het Parlement zijn voldoende om tot overeenstemming te komen.
Als dit hier zo goed werkt, laten wij er dan voor zorgen dat het voor het hele spectrum van het wetgevingsproces werkt.
Ten slotte ligt er nog de kwestie van het aantal zetels in het Europees Parlement.
Wij weten dat er, wil er in 2009 een Parlement worden gekozen, een definitieve oplossing gerealiseerd moet zijn. Het in 2009 gekozen Parlement zal immers aanblijven tot 2014.
Tegen die tijd zijn wij ongetwijfeld uitgebreid tot tenminste 27 lidstaten.
Maar wij zullen ook moeten zorgen voor een overgangsregeling voor de Parlementsverkiezingen in 2004, aangezien op zijn minst enkele nieuwe lidstaten zullen toetreden vóór of tijdens de zittingsperiode van het Parlement dat in 2004 wordt gekozen en dat tot 2009 zal aanblijven.
Wij moeten nu al ruimte maken voor de uitbreiding van dat Parlement.
Als er veel staten toetreden, zullen wij wellicht de grens van 700 tijdelijk overschrijden. Wij moeten echter nu al een eerste aanpassing doorvoeren.
Het is immers gemakkelijker om in dit opzicht twee kleine stapjes te zetten dan één grote stap. Ik verzoek de voorzitter dan ook dringend vol te houden en ik roep ook alle regeringen op om in Nice de noodzakelijke compromissen te sluiten.
Mijnheer de Voorzitter, mijnheer de fungerend voorzitter van de Raad, mijnheer de voorzitter van de Commissie, geachte collega' s, zojuist sprak collega Elmar Brok in deze zaal over huiswerk.
Hij zei wat scholieren moeten doen om door de tentamens te komen.
Een van de dingen die scholieren zeker moeten doen om te slagen is kort voor het begin van de tentamens heel de materie nog even vlug doornemen.
Ik zal u zeggen welke thema' s u nog eens door moet nemen om een tien te krijgen voor uw tentamens.
Ten eerste zal, mijnheer de minister, in Nice - en dit zeg ik tegen u en, via u, tegen al uw collega' s - een akkoord moeten worden bereikt dat niet alleen de machtsverhoudingen tussen groot en klein, maar tevens het institutioneel evenwicht eerbiedigt.
Wat ten tweede het vraagstuk van de Commissie betreft, weet u en weten wij allen dat het daarbij niet om cijfers gaat.
Bij het vraagstuk van de Commissie gaat het om kwaliteit.
Wij willen een nieuwe Commissie met 27 commissarissen, mits deze Commissie een politieke rol, opnieuw een politieke rol kan vervullen en een voorzitter krijgt met bevoegdheden die haar in staat stellen naar behoren te werken.
Wat de weging van de stemmen in de Raad betreft, lijkt mij het systeem van de dubbele meerderheid het beste. Dit is het meest representatieve en het meest objectieve systeem.
Wat de uitbreiding van de gekwalificeerde meerderheid betreft, zijn wij het er mee eens dat als geen stappen in die richting worden gezet, er heel veel problemen zullen ontstaan.
Mijns inziens zou men, bij wijze van eerste stap, de sector van het handelsbeleid onder de gekwalificeerde meerderheid kunnen brengen. Dit lijkt mij zelfs vanzelfsprekend.
Wat het buitenlands beleid betreft - nu wij toch in de mooie wereld van de heer Solana leven - moet ik u zeggen dat wij een grote fout begaan als wij het gemeenschappelijk buitenlands beleid blijven reserveren voor uitsluitend intergouvernementele samenwerking.
Het gemeenschappelijk buitenlands beleid moet geheel onderworpen worden aan de communautaire procedure, want alleen op die manier zullen wij de noodzakelijke veiligheidsvoorzieningen kunnen inbouwen.
Tot slot kan ook ik, mijnheer de fungerend voorzitter, niet zwijgen over het Handvest. Dit is een vraagstuk waar miljoenen Europese burgers levendige belangstelling voor koesteren.
Mijns inziens moet men in Nice tenminste instemmen met het compromis van het Parlement en het Handvest combineren met artikel 6, lid 2.
Mijnheer de Voorzitter, ik zou mijn betoog willen toespitsen op drie essentiële punten.
De voorzitter van de Raad heeft zich uitgelaten over het vraagstuk van de versterkte samenwerking. Hij heeft gezegd dat hierover bijna een consensus is bereikt.
Ik zou graag van voorzitter Hubert Védrine of voorzitter Romani Prodi vernemen welke rol er voor de Commissie is weggelegd of wordt verdedigd in het kader van de versterkte samenwerking in de tweede en derde pijler.
Mijn tweede opmerking heeft betrekking op de algemene overeenkomst die mijn vriend en voorzitter van de socialistische fractie, Enrique Barón Crespo, hier reeds heeft geanalyseerd. Zij zal gelukkig deel uitmaken van de resolutie die het Europees Parlement morgen ongetwijfeld zal aannemen.
Momenteel is de verdeling van de bevoegdheden binnen de Raad en het Parlement niet in overeenstemming met de grootte en het bevolkingsaantal van de verschillende lidstaten.
Het huidige evenwicht is gebaseerd op het beginsel van dubbele legitimiteit tussen de unie van staten en de unie van burgers.
Ik leid echter uit de verschillende interpretaties af dat het de bedoeling is dit evenwicht te verstoren en meer gewicht toe te kennen aan de grote landen, zowel in de Raad als in het Parlement.
Dat is volkomen onrechtvaardig en onaanvaardbaar.
Daarom onderstreep ik nogmaals dat bij de besluitvorming in de Raad de regel van de dubbele meerderheid moet worden toegepast - dat is niet alleen aannemelijker maar tevens rechtvaardiger - terwijl in het Europees Parlement de huidige methode moet worden gehandhaafd.
Zodra de nieuwe afgevaardigden toetreden, kan een begin worden gemaakt met de voorgestelde lineaire afbouw. Dit eindscenario lijkt mij evenwichtiger en rechtvaardiger.
Bovendien houdt het rekening met een historische realiteit die de architecten van Europa niet over het hoofd mogen zien: de lidstaten bestaan nu eenmaal en de band tussen de lidstaten en hun burgers zal blijven zolang de band tussen alle burgers en Europa zelf niet wordt aangehaald.
Tot slot zou ik nog even willen ingaan op het Handvest van de grondrechten.
De voorzitter van de Raad is oprecht geweest en ik dank hem daarvoor.
Hij heeft ons erop geattendeerd dat er landen en regeringen zijn die weigeren het Handvest zelfs maar te proclameren als het in de Verdragen wordt opgenomen.
Dit soort uitspraken is onaanvaardbaar.
Wat zal de Europese burger wel niet denken wanneer hij hoort zeggen dat de regeringen bereid zijn bepaalde dingen neer te schrijven, maar niet wensen dat diezelfde dingen bindend en afdwingbaar zijn?
Wat voor signaal geven wij aan de kandidaat-landen wanneer wij van hen verlangen dat zij met het oog op de toetreding wel al onze eisen in verband met de eenheidsmarkt inwilligen maar niet meer aandringen op de ratificatie van het Handvest van de grondrechten?
Op die manier geven wij te kennen dat Europa de consumenten beter behandelt dan de burgers van de Europese Unie. Daarom herhalen wij onze oproep aan het voorzitterschap.
Het moet alles in het werk stellen om ervoor te zorgen dat in Nice ten minste een verwijzing naar de Verdragen wordt opgenomen. Dat is immers de beste beloning voor de inzet van de Europese afgevaardigden, de Commissie en de vertegenwoordigers van de regeringen die aan de Conventie voor de opstelling van het Handvest hebben deelgenomen.
Mijnheer de Voorzitter, vandaag heeft de president van Letland een bezoek gebracht aan het Europees Parlement.
Het verhaal van mevrouw Vike Freiberga is illustratief voor de moed die de volken van Midden- en Oost-Europa in tijden van tegenspoed hebben getoond.
Als zevenjarig meisje moest zij haar land ontvluchten voor het oprukkende Rode Leger. Zij moest zich als vluchteling in sloten verstoppen om niet door Sovjetvliegtuigen te worden beschoten.
Ik wil u ook herinneren aan de heldenmoed van de vakbond Solidariteit in Polen, de president van de Tsjechische Republiek Vaclav Havel en de generaties in Hongarije van na 1956, die steeds hebben geprobeerd hun vrijheid en onafhankelijkheid terug te krijgen.
Minister Védrine, enerzijds zien wij moed en zelfs heldhaftig gedrag; anderzijds kijken wij naar de Raad van ministers, de IGC die binnenkort bijeen zal komen in Nice. Zien wij daar moed, standvastigheid, vastberadenheid om er een succes van te maken?
Zoals u in uw toespraak aangaf, zien wij op dit moment slechts verdeeldheid, onderling geruzie en het vooruitzicht van een mislukking.
Zult u in Nice gehoor kunnen geven aan de resolutie van het Europees Parlement, waarin wij oproepen ervoor te zorgen dat de topconferentie zo zorgvuldig wordt voorbereid dat de volken van Midden- en Oost-Europa bij de komende verkiezingen voor het Europees Parlement van 2004 mee kunnen stemmen? Zullen u, voorzitter Prodi, en uw collega commissaris Verheugen, de Commissie opdragen die kandidaat-landen toe te laten die hebben voldaan aan alles wat wij tot nu toe van ze hebben gevraagd?
Alleen dan kunnen wij in Nice de volken van Midden- en Oost-Europa recht in de ogen kijken en zeggen: ja, wij zijn erin geslaagd de noodzakelijke hervormingen door te voeren.
Wij kunnen ons geen mislukking veroorloven.
Wij spraken indertijd van de left-overs na Amsterdam.
Ons publiek in de EU en het publiek in de kandidaat-landen zullen het vooruitzicht van left-overs na Nice, van een tweede IGC in 2004, niet accepteren.
Ik hoop dat wij het Franse voorzitterschap zullen kunnen feliciteren met zijn succes. Als succes echter uitblijft, zal onze veroordeling hard zijn.
Voorzitter, op het eerste gezicht gaat Nice over de noodzakelijke aanpassingen en leftovers in het licht van de uitbreiding.
Maar er staat veel meer op het spel.
Nice gaat niet alleen over de vraag of lidstaten hun commissaris willen opgeven, het gaat vooral over de bereidheid van de lidstaten om een Europese politieke samenwerking gestalte te geven die over de nationale belangen heen, de belangen van de Europese burger behartigt.
Wij hebben de afgelopen tijd regelmatig kunnen constateren dat deze politieke samenwerking totaal afwezig was.
Een eclatant voorbeeld is natuurlijk de nationaal gemotiveerde maatregelen, de reactie op de onrust over de hoge diesel- en benzineprijzen, dat een gezamenlijk optreden in de ogen van de burgers de geloofwaardigheid van de Europese politieke samenwerking enorm had kunnen vergroten.
Met de verdieping van de Unie voor ogen moeten de regeringsleiders in Nice dan ook overstag en de gekwalificeerde meerderheidsbesluitvorming substantieel uitbreiden.
Als het ons ernst is met het verdiepen van de Europese samenwerking bestaat ook de absolute noodzaak om de democratische controle op de Europese besluitvorming goed te regelen.
Daarom moet de gekwalificeerde meerderheidsbesluitvorming altijd worden verbonden aan het codecisierecht van het Parlement.
80% van alle amendementen van het Europees Parlement in de afgelopen periode werden overgenomen door de Raad.
Dus blijkbaar ligt er een geweldige kwalitatieve bijdrage van onze kant.
Zoals collega Berès gezegd heeft, is het natuurlijk een onhoudbaar onderscheid dat we van de ene kant co-decisierecht hebben op consumentenzaken en tegelijkertijd alleen maar adviesrecht op landbouwzaken.
Denken wij even terug aan de recente BSE-crisis.
Wat moeten wij nu daarover aan onze burgers uitleggen?
Collega Méndez de Vigo heeft net terecht gewezen op het Handvest.
Dat onderwerp ligt natuurlijk het Europees Parlement zeer aan het hart.
Het geeft handen en voeten aan het Europa van de burger, handvest voor de grondrechten van de burger.
Maar nu dat Handvest in Nice in verdragen moet worden opgenomen, hebben diverse regeringen blijkbaar hun tegenstand laten blijken.
Dit is voor ons onacceptabel, want door dit document op te nemen in de Verdragen van de Europese Unie worden fundamentele normen en waarden van de rechtsstaat en de sociale welvaartstaat ingebed in de Europese structuren.
Ik wil waarschuwen voor een té minimalistische houding door onze regeringsleiders in Nice.
Zoals Commissievoorzitter Prodi heeft gezegd is de gekwalificeerde meerderheidsvorming samen met de co-decisie, artikel 62 verbinding Handvest met de Verdragen, de lakmoesproef van onze regeringsleiders.
In Nederland hebben wij een gezegde dat zegt: als je de lat te laag legt, struikel je erover.
Ons Europees project mag daar over niet struikelen.
Mochten wij struikelen, het Europees Parlement zal het verwerpen.
Dus wij rekenen op een succes, maar het is aan u dat daar uit te voeren.
Voorzitter, wij mogen dezer dagen toch wel grote bewondering uitspreken voor de Verenigde Staten.
Zij zitten in de grootste constitutionele crisis die zij in honderd jaar hebben gehad en zij zeggen alleen maar: het blijkt hoe goed ons systeem in elkaar zit dat wij zo'n crisis kunnen hebben.
Als wij maar iets van die mentaliteit zouden hebben, dat wij iets minder nadruk zouden leggen op de dingen die verkeerd gaan in ons werelddeel en iets meer de nadruk zouden kunnen leggen op de dingen die goed gaan, dan zouden wij een stuk gelukkiger zijn dan op het ogenblik het geval is.
Ik ben het eens met iedereen die gezegd heeft dat de Raad examen moet doen.
Ik heb ook mijn scepsis.
Ik hoop dat zij inderdaad datgene doen wat Elmar Brok hen heeft aangeraden.
Als zij dat doen dan maken zij er een succes van.
Als het niet het geval is dan maken zij er geen succes van.
In het bijzonder geldt dat wat mij betreft ook voor het sociale beleid en ook voor het Handvest, dat die op de een of andere manier in het Verdrag erkend gaat worden.
Maar waarom is het nu toch zo dat wij het altijd zo veel slechter denken te doen, hoewel er geen objectieve redenen voor zijn, dan anderen?
Ik denk dat dat gedeeltelijk toch een zekere onzekerheid is van ons Parlement, ook van de Raad en ook van de Commissie bij het naar voren brengen van de boodschap, maar aan de andere kant toch ook een zeker gevolg is van de aanvallen en de onderwaterachtige aanvallen van de zijde van de zogenaamde "sceptici".
Zij hebben niets te bieden.
Wat zij bieden, is een "Balkan". Dat is iets wat het allerergste is.
De Balkan is het ideaal van de sceptici.
Als wij de heer Bonde horen, de Balkan, dat is zijn uiteindelijk ideaal.
Meer kunnen wij van hem niet verwachten.
Als men dan ziet dat deze mensen totaal geen alternatief hebben, ons alleen maar in ellende zouden brengen en onze industrie er veel slechter zou doen voorstaan dan op het ogenblik, dan wordt er naar hen veel te veel geluisterd.
Ik geloof dat het ook aan de Raad is om te proberen niet alleen vanuit het nationale belang, maar ook vanuit het gezamenlijke Europese belang te ageren, want united we stand, divided we fall, en dat laatste mogen wij zeker niet vergeten.
Mijnheer de Voorzitter, beste collega' s, een van de fundamentele eisen van het Europees Parlement en van de Commissie luidt dat de Europese Unie meer bevoegdheid moet krijgen op het gebied van de handel en het extern economisch beleid. Voorzitter Prodi, u heeft dit zojuist nog benadrukt.
Wanneer wij nu zien dat het Franse voorzitterschap, mijnheer de fungerend voorzitter van de Raad, op dit vlak een doorslaggevende rol speelt, dan moeten wij vaststellen dat wij vandaag, enkele dagen voor het begin van de IGC, nog bij nul zijn.
U draagt de verantwoordelijkheid voor het welslagen van deze onderneming. U, mijnheer de fungerend voorzitter van de Raad, hebt de nodige manoeuvreerruimte.
Niet alleen over het verkeer van goederen, maar ook over het verkeer van diensten, investeringen, de intellectuele eigendom en de mededinging zou bij gekwalificeerde meerderheid in de Raad van ministers moeten worden besloten en artikel 133, lid 1 moet dienovereenkomstig worden gewijzigd.
Dat is onze voornaamste eis.
Wij, dat wil zeggen de Europese Unie, zijn goed voor 40% van de handel en de diensten in de wereld, de Verenigde Staten voor niet meer dan 20%.
Daarom dragen wij de verantwoordelijkheid voor een verdere openstelling van de wereldmarkten voor de invoering van onze technologische en dienstensystemen in vele landen overal ter wereld.
De grote meerderheid van de vertegenwoordigers van de regeringen pleit voor de versterking van de rol van de Europese Unie, dit heb ik in onze Commissie constitutionele zaken persoonlijk kunnen vaststellen.
Het is klaarblijkelijk de Franse regering die hier dwarsligt.
Wij mogen niet vergeten dat Frankrijk er als grote economische natie onmiddellijk van profiteert als de Europese Unie met een stem kan spreken tegenover de andere grote handelsregio' s in de wereld, zoals de Verenigde Staten, Canada en de Aziatische landen.
Het is volgens ons terecht dat Frankrijk zijn belangen op het gebied van de eigen culturele identiteit, die met de culturele identiteit van heel Europa verweven is, krachtdadig verdedigt.
Wij pleiten voor een compromis dat eenparigheid voorziet voor de gevallen waarin aan deze belangen wordt geraakt. Ik geloof dat dit een weg kan zijn om uit de impasse te geraken.
Mijnheer de Voorzitter, voor het begin van geen enkele intergouvernementele conferentie waren de tekenen gunstig.
Er waren vooral open vragen en er bestond maar weinig overeenstemming.
Nu, enkele dagen voor het begin van deze intergouvernementele conferentie zijn de tekenen alweer ongunstig.
Maar paradoxaal genoeg is het deze keer vooral de zich aftekenende consensus die velen van ons politieke hoofdpijn bezorgt.
De overeenstemming die van dag tot dag waarschijnlijker wordt, is weliswaar niet de kleinste gemene deler, maar helaas eerder een uiterst kleine gemene deler.
Velen onder ons vrezen daarom dat de institutionele hervormingen van Nice de Unie niet echt klaarstomen voor de grote uitbreiding met 12 of meer nieuwe lidstaten, althans niet zonder nieuwe, verdergaande hervormingen.
Het lijkt mij twijfelachtig dat het in de nieuwe, grotere familie gemakkelijker zal zijn om tot overeenstemming te komen dan nu.
Maar wij kunnen altijd blijven hopen.
Afgezien van de algemene balans van de komende IGC is er nog een klein, maar niet direct fijn detail dat mij zorgen baart.
In de resolutie over Nice, waar wij hier over debatteren, staat in paragraaf 6 een laatste bijzin. Deze komt erop neer dat het Parlement in de procedure van artikel 7 VEU, bedreiging van de democratie, rechten van de mens, enzovoort, ook het initiatiefrecht moet krijgen.
Algemeen gesproken zou dit de centrale rol van de Commissie ondermijnen, want haar exclusief initiatiefrecht is voor de Unie van essentieel belang.
Een initiatiefrecht voor het Europees Parlement zou daarnaast op dit uiterst gevoelige gebied de deur wijd openzetten voor partijpolitieke willekeur.
Willen de Europese sociaal-democraten, die dit voorstel hebben ingediend, nu elke verkiezing waarbij een linkse meerderheid verloren gaat, aangrijpen om een Europees schervengericht te houden?
Ik wil daarvoor waarschuwen en vraag u om morgen tegen deze bijzin te stemmen!
Mijnheer de Voorzitter, geachte collega' s, het Franse voorzitterschap van de Unie heeft, met de actieve inzet van Jacques Chirac, de aandacht van Europa gevestigd op een serie thema' s die van groot belang zijn voor onze toekomst.
Daarom hebben de hoofdrolspelers van de Top van Nice een moeilijke taak te vervullen, een taak van hoog niveau en dus in overeenstemming met de ambitieuze projecten.
Voorzitter Prodi, voor u zal het niet gemakkelijk zijn, net zo min als voor de staatshoofden en regeringsleiders. Samen met hen moet u een oplossing zien te vinden voor een groot aantal problemen, van de onvermijdelijke uitbreiding tot de hervorming van de instellingen en de wijziging van mechanismen die door de gebeurtenissen zijn ingehaald, tot de proclamatie van het Handvest van de grondrechten, een eerste stap op weg naar een Europese grondwet.
Wat betreft vrijheid, rechten van de mens en wetenschappelijk onderzoek hebben het volk en zijn vertegenwoordigers, in dit Parlement en in de nationale parlementen, het laatste woord.
Daarom, mijnheer de Voorzitter, doen we een beroep op deze Vergadering om te zorgen dat Brussel en Straatsburg geen klankkasten worden voor nationale verkiezingsvraagstukken.
We zijn hier om het Europa van de toekomst op te bouwen. In dat Europa moeten verouderde mechanismen grondig worden hervormd om een sociale markteconomie te creëren die werkgelegenheid en ontwikkeling schept.
Dat alles lukt niet zonder de betrokkenheid en de overtuigde steun van de volkeren. Zij moeten Europa zien als een garantie voor hun rechten en hun toekomst, niet als het rijk van de bureaucratie en de kleingeestige veten van de dorpspolitiek.
Laten we er gezamenlijk voor zorgen dat Nice geen eindpunt wordt maar de springplank van een groots project.
Kortom, we moeten allemaal streven naar het maximaal haalbare. Daarvoor is het nodig dat we er ook volledig in geloven.
Mijnheer de Voorzitter, wij van Forza Italia en van de PPE geloven erin. We zullen samen met u werken aan de opbouw van het Europa van de burgers.
Mijnheer de Voorzitter, ik zou in de eerste plaats de afgevaardigden willen bedanken voor dit hoogstaand debat.
Er staat een Europese Raad voor de deur die werkelijk van zeer groot belang is en zeer veel inspanningen zal vergen, en in dit soort situaties is altijd een zekere spanning voelbaar die bij nauwkeurig lezen zelfs in bepaalde artikelen in de pers te bespeuren valt.
Dat zal ervaren Europeanen overigens niet verbazen.
Naar mijn mening is dit een uitstekend debat geweest, een zeer nuttige discussie waarin u vele belangrijke kwesties aan de orde heeft gesteld.
Ik ben trouwens vooral gekomen om naar uw opmerkingen te luisteren.
Ik zal proberen met wat hier gezegd is zoveel mogelijk rekening te houden, en ik zal van dit debat zeker verslag uitbrengen aan de Franse president, die de Europese Raad van Nice zal voorzitten, evenals aan de Franse premier en aan mijn collega' s in de Raad Algemene Zaken van komende maandag.
In dit opzicht is het debat dus zeer nuttig geweest.
Echter, hoe zinvol deze exercitie ook mag zijn vanwege de vele relevante vragen die zijn opgeworpen en de talrijke suggesties die zijn gedaan, ik zou toch willen opmerken dat ik de toonzetting over het geheel genomen te negatief vind.
Ik geloof dat de teneur van alles wat hier te berde is gebracht - hoe sterk de talrijke standpunten ook van elkaar verschillen - de Europese realiteit van dit moment niet goed weergeeft.
Die realiteit is namelijk dat we vooruitgaan, ja zelfs flinke vorderingen maken.
Ik constateer dan ook een zekere discrepantie tussen de hier uitgesproken zorgen - waarnaar ik natuurlijk goed luister en die ik uiteraard respecteer - en de bepaald niet onaanzienlijke vorderingen in de praktijk.
Zo zou ik bijvoorbeeld het akkoord inzake belastingharmonisatie kunnen noemen, dat zeer onlangs, op basis van unanimiteit zelfs, tot stand is gekomen.
Er werd al jaren uitgekeken naar dat akkoord: naar ik meen is er al in 1989 voor het eerst over gesproken.
Zoals een van uw collega' s heeft gezegd, met een verwijzing naar het optimisme van de Amerikanen en de wijze waarop die over zichzelf spreken: we moeten datgene waaraan gewerkt wordt en waarmee vooruitgang geboekt wordt wel naar waarde weten te schatten.
Wat de aanpak betreft moet ik zeggen dat ik echt niet zou weten hoe een land dat belast is met het voorzitterschap het anders zou moeten doen.
Aan het voorzitterschap kunnen we geen extra bevoegdheden ontlenen en die taak geeft ons niet het recht de plaats van anderen in te nemen.
We krijgen enkel een aantal verantwoordelijkheden op de schouders gelegd en die trachten we zo goed mogelijk op ons te nemen.
Ik zou voor deze kwesties van institutionele aard, die nu eenmaal uiterst gecompliceerd zijn, geen andere aanpak weten dan de problemen een voor een aan te pakken, te luisteren naar de standpunten van alle partijen, te proberen speelruimte te creëren, eenieder te vragen in welk opzicht enige soepelheid te verwachten is en vervolgens voorstellen te formuleren waarin met dit alles rekening gehouden is.
Het voorzitterschap kan dus wel het nodige doen, maar wanneer het vaststelt dat het is vastgelopen bij alles wat het doet en wil, is het wel gedwongen de standpunten van de lidstaten in aanmerking te nemen om te vermijden dat het ondemocratisch te werk gaat.
Neem bijvoorbeeld het Handvest.
U weet dat het Franse voorzitterschap ten aanzien van dit onderwerp behoorlijk voortvarend is geweest.
Welnu, we hebben moeten vaststellen dat verschillende lidstaten het Handvest als zodanig zouden afwijzen indien het een juridische basis zou krijgen.
Sommige lidstaten waren er zelfs op tegen dat bepaalde sociale kwesties of bepaalde nieuwe rechten in de tekst genoemd zouden worden.
Om verder te komen moesten we dus een compromis zien te bereiken, waarbij we ons realiseerden dat er in de geschiedenis van Europa zeker voorbeelden zijn aan te wijzen van teksten zonder juridische basis die toch een aanzienlijke invloed hebben gehad op de meningsvorming, de mentaliteit en de politieke ontwikkelingen.
Dat is precies waarom het gaat bij een constructief compromis.
Toen er eindelijk een akkoord was bereikt over de tekst - een goede tekst overigens, die zeer gedegen is voorbereid door de Conventie, goed te lezen is en echt allure heeft - werd door enkele landen het idee geopperd de tekst te integreren in artikel 6.
En wat heeft het voorzitterschap vervolgens gedaan, dat zelf, als een van de lidstaten, voorstander was van dat idee?
Het heeft dit voorstel ingebracht tijdens de discussies, maar verscheidene landen hebben gezegd: "Nee, indien jullie vasthouden aan artikel 6, trekken wij zelfs onze instemming met het Handvest als zodanig in" .
Het is dus in het geheel niet de bedoeling af te zien van het afkondigen van het Handvest en er is ook geen sprake van een gebrek aan transparantie.
Alles wat er gebeurt is volstrekt doorzichtig, niets wordt achtergehouden en over alles wordt uitvoerig gediscussieerd.
U bent echt van alles volledig op de hoogte.
Het punt is dat bepaalde landen slechts met het Handvest ingestemd hebben op voorwaarde dat de tekst een zuiver politieke tekst zou blijven.
Wat kan het voorzitterschap daaraan doen?
We kunnen de landen die van dit punt een conditio sine qua non maken niet van de discussie uitsluiten: we dienen ons te houden aan de regels van de democratie.
U heeft het steeds maar over democratie, maar die bestaat niet alleen bij u: ze bestaat ook in de Raad Algemene Zaken, in de Europese Raad, in alle vergaderingen en in alle debatten.
Dat moeten we goed voor ogen houden.
Met een gebrek aan ambitie heeft dat niets te maken; integendeel, juist doordat we zo ambitieus zijn geweest in deze kwestie - en het aanpakken van de institutionele hervorming kan men toch zeker ambitieus noemen - hebben we zoveel weerstand ontmoet.
Zonder uitgesproken ambities zou er van sterke weerstand geen sprake zijn geweest.
Die zaken hangen nauw met elkaar samen.
We doen ons best, om het zo maar te zeggen.
Ik meen dan ook dat ons geen andere weg openstaat dan gewoon verder te gaan, duidelijkheid te verschaffen en bij de Europese Raad een heldere, eerlijke uiteenzetting te geven van de standpunten van alle partijen ten aanzien van elk onderwerp, al zullen we natuurlijk eerst proberen in die standpunten zoveel mogelijk beweging te krijgen.
Verder zou ik nog willen zeggen dat er van een probleem tussen grote en kleine landen mijns inziens geen sprake is.
De term kleine landen gebruik ik hier even voor het gemak; normaal gesproken vermijd ik die liever.
Ik ben namelijk van mening ben dat geen enkel land dat deel uitmaakt van de Europese Unie, van welke omvang ook, een klein land is. Immers, elke lidstaat kan invloed uitoefenen in alle belangrijke kwesties.
Dit klassieke onderscheid is vandaag de dag niet echt relevant meer. En iedereen weet hoe de pers met dit onderscheid omgaat.
Wat de intergouvernementele conferentie betreft is er slechts bij één onderwerp gewag gemaakt van een meningsverschil tussen de grote en de kleine landen, namelijk de omvang van de Commissie.
En zelfs op dit ene punt is dat niet terecht, want bij de voorstellen die zijn gedaan ging het niet om voorstellen van de grote landen om de kleine landen te benadelen.
Het ging om een oproep aan iedereen om offers te brengen: kleine, middelgrote en grote landen tezamen.
Op basis van die oproep heeft het idee postgevat dat er sprake was van een tegenstelling tussen de grote en de kleine landen.
Dat idee is op niets gebaseerd; het is volstrekt onjuist, zowel ten aanzien van de drie andere hoofdonderwerpen van de IGC als ten aanzien van de andere thema' s van de Europese Raad van Nice.
Nogmaals, het is een verkeerde voorstelling van zaken, en het lijkt me het beste die kwestie verder maar te negeren.
Wat de opmerkingen over de gekwalificeerde meerderheid betreft, daarover zou ik willen zeggen dat u, mijnheer Poettering, zich er wat gemakkelijk van af heeft gemaakt, als u mij deze woorden toestaat. U zet één land in de beklaagdenbank en doet alsof een minder starre houding van dat land volstaat om alle andere landen te laten inbinden.
Maar inbinden is precies wat wij gedaan hebben in de kwestie van de omvang van de Commissie.
Toen we inzagen dat de Commissie in de toekomst niet al te omvangrijk zou moeten zijn om te garanderen dat ze doeltreffend zou kunnen blijven opereren en zou kunnen blijven beschikken over al haar bevoegdheden, met name over haar recht van initiatief, hebben wij, ook wij, ons bereid getoond daarvoor een offer te brengen.
Het egalitair toerbeurtstelsel heeft immers ook gevolgen voor de grote landen: ook die zullen op een bepaald moment niet in de Commissie vertegenwoordigd zijn, precies zoals de andere landen.
Van discriminatie is dus geen sprake.
Onze inschikkelijke houding heeft echter geen navolging gekregen en heeft bij de andere landen niet geleid tot zoiets als opofferingsgezindheid.
Dat geldt ook voor de uitbreiding van de gekwalificeerde meerderheid.
Op dit moment zijn twaalf van de vijftien landen van mening dat er onderwerpen zijn waarover vooralsnog geen beslissingen bij gekwalificeerde meerderheid genomen kunnen worden.
Die twaalf aanvaarden het beginsel van gekwalificeerde meerderheid, evenals de uitbreiding ervan in de toekomst, maar ze stellen zich op het standpunt dat ze bepaalde legitieme, democratische belangen te verdedigen hebben en dat wat dat betreft nog niet aan alle voorwaarden is voldaan.
Dat is de situatie waarmee ik te maken heb in mijn hoedanigheid van fungerend voorzitter van de Raad.
De standpunten van de verschillende partijen houden ook geen verband met elkaar: met de oplossing van een intern probleem van het ene land is een intern probleem van het andere land nog niet verholpen.
Wat ook onze ambities zijn, wij kunnen niet anders dan vaststellen dat deze moeilijkheden zich voordoen. Het voorzitterschap heeft deze kwestie herhaaldelijk, in verschillende vergaderingen, aangekaart en zal dat ook tijdens de bijeenkomst van komende zondag weer doen.
Ik ben hier echter gekomen om u een beschrijving van de huidige situatie te geven, en die beschrijving komt nu eenmaal niet volledig overeen met uw verwachtingen.
Ik geef de stand van zaken echter weer zoals die is.
We hebben hard gewerkt, maar we stuiten steeds weer op ditzelfde probleem. Mijns inziens kan de impasse niet doorbroken worden door een inschikkelijker houding van één enkel land; zoals gezegd, we hebben nu eenmaal te maken met de harde werkelijkheid in twaalf van de vijftien lidstaten, in nationaal, politiek en democratisch opzicht.
Natuurlijk moeten we proberen verder te komen, want erg bevredigend is de situatie nu niet.
We zullen het hier dan ook niet bij laten en in de korte periode tot Nice zullen we opnieuw proberen meer speelruimte te creëren.
Maar dit alles wilde ik u toch graag duidelijk maken.
Ik zal niet te lang uitweiden.
Dit bijzonder interessante debat heeft reeds lang geduurd, en er staat ons nog een ander, niet minder interessant debat te wachten.
Ik zou alleen nog een beroep op uw rechtvaardigheidsgevoel willen doen.
Het is mijns inziens niet terecht dat u het fungerend voorzitterschap bij voorbaat, nog voordat de Europese Raad heeft plaatsgevonden, tot zondebok maakt en uw teleurstelling uitspreekt over iets wat nog komen moet.
Het is nog te vroeg om conclusies te trekken. Ik besef dat u reeds lang wacht, dat u ongeduldig wordt, dat u hoop koestert en ambitieus bent.
Ik heb daar alle begrip voor, ik sta er open voor en ik houd er rekening mee.
Ik zal proberen ervoor te zorgen dat we die gevoelens in ons achterhoofd houden bij het nemen van de politieke beslissingen die ons te wachten staan op het moment dat er in Nice knopen doorgehakt moeten worden.
In Nice gaat het niet om het succes of het falen van het Franse voorzitterschap.
Wij hebben geen teksten aangenomen, en in de Verdragen staat nergens dat het fungerend voorzitterschap alle andere partijen - de overige lidstaten, de Commissie, het Parlement - hun prerogatieven en verantwoordelijkheden zou kunnen ontnemen.
In Nice zullen de Vijftien gezamenlijk hun verantwoordelijkheid moeten nemen, de Vijftien die besloten hebben toetredingsonderhandelingen te openen met twaalf landen die een stap vooruit willen zetten en die verlangen naar een in alle opzichten doeltreffender en krachtiger Europa.
De Vijftien zullen gezamenlijk een antwoord moeten vinden op de vraag naar meer duidelijkheid, transparantie en democratie.
Ik ben ervan overtuigd dat ze een oplossing zullen vinden voor alle problemen die hier door u ter sprake zijn gebracht en waarvoor u de aandacht van het voorzitterschap heeft gevraagd.
Ik wil u daarvoor nogmaals bedanken. Samen zullen wij die oplossingen vinden.
Ik denk dat het Parlement na Nice zal kunnen vaststellen dat de Europese Unie zich verrijkt heeft met een aantal verbeterde institutionele mechanismen met behulp waarvan we gestalte kunnen geven aan de verdere ontwikkeling van de Unie, een ontwikkeling die ons allen verbindt.
Mijnheer de Voorzitter, ik dank u voor de leiding van het debat, de heer Védrine voor zijn toespraak en de leden voor het hoge niveau van het debat.
Ik wil nu alleen nog enkele punten over de komende dagen nader toelichten en benadrukken dat de Commissie vastbesloten is te zorgen voor een Top van hoog niveau, zodat onze instellingen eindelijk een structuur krijgen waarmee ze ook na het grote uitbreidingsproces kunnen blijven functioneren.
Die uitbreiding, ik zeg het nog eens, is een van de weinige grote politieke beslissingen die de wereld in de nabije toekomst kan verwachten.
Ik wil er eveneens op wijzen dat de Commissie zich niet alleen zal inspannen voor de hiervoor genoemde elementen, maar ook voor een zorgvuldige en aandachtige behandeling van het Handvest van de grondrechten.
Ik weet heel goed dat het niet meteen grondwet zal worden, maar ik weet ook dat het vanaf Nice continu als referentiepunt zal dienen voor de beginselen van de Europese instellingen en van de toekomstige samenwerking van de Europese volkeren.
Daarom is het zo belangrijk dat in Nice de communautaire methode, de waarde van de Europese instellingen - de Raad, het Parlement en de Commissie - en hun onderlinge samenwerking worden versterkt.
We hebben hier vandaag misschien vergeten dat we deel uitmaken van hetzelfde proces, dat we niet alleen staan maar onderdeel zijn van het toekomstige Europa.
Ten slotte, voorzitter Védrine, u heeft opgemerkt dat de situatie hier misschien wat te gespannen is en dat we nogal pessimistisch zijn.
Ik wil mijn oproep tegenover de uwe stellen.
Ik weet heel goed dat in Nice vijftien landen zullen beslissen en niet alleen het voorzitterschap, maar ik weet uit ervaring wat de rol en de verantwoordelijkheden van het Franse voorzitterschap zijn.
In de afgelopen jaren hebben we een groot aantal belangrijke beslissingen tot de periode van het Franse voorzitterschap uitgesteld, omdat we vertrouwen hadden in Frankrijk en zijn verantwoordelijkheidsgevoel en omdat het altijd een belangrijke rol heeft gespeeld in de ontwikkeling van de Europese instellingen.
U heeft terecht opgemerkt dat Frankrijk niet alle verantwoordelijkheid voor de Top kan dragen, maar het moet ons met zijn leiderschap en initiatief het goede voorbeeld geven.
Twee punten, en ik neem de verantwoordelijkheid daarop duidelijk en met nadruk te wijzen, zijn vanavond nadrukkelijk als belangrijke kwesties naar voren gekomen.
Over de weging van de stemmen heeft Frankrijk de verantwoordelijkheid met een voorstel te komen dat een fundamenteel evenwicht tussen grote en kleine landen creëert, een evenwicht tussen de bevolking en het stemmengewicht van de landen.
Frankrijk moet de synthese vinden voor de verwezenlijking van het Europa van de volkeren en de naties; dat is wat we van Frankrijk verwachten.
Maar we verwachten ook een ander gebaar: we weten heel goed dat Frankrijk niet als enige verantwoordelijk is voor de impasse waarin de lidstaten zich bevinden: het gaat om Frankrijk, Spanje, Duitsland; op België en Italië na hebben alle landen terreinen waarop ze het vetorecht niet graag willen prijsgeven.
Volgens mij is de rol van het voorzitterschap ook hier van fundamenteel belang, want ik weet dat geen enkel land vast kan houden aan de status quo als Frankrijk erin slaagt precies vast te stellen wat het algemeen belang is bij de beslissingen over artikel 133.
Wij allemaal rekenen op deze stap vooruit, want het is niet alleen een stap vooruit voor Frankrijk maar voor heel Europa.
(Applaus)
Mijnheer de Minister, wij rekenen daarop, omdat we een groot vertrouwen hebben in uw land en in zijn vermogen om op de moeilijke momenten van Europa de leiding te nemen.
(Applaus)
Dank u wel, mijnheer de voorzitter van de Commissie.
Tot besluit van deze verklaringen heb ik negen ontwerpresoluties van acht fracties, overeenkomstig artikel 37, lid 2 van het Reglement ontvangen.
Het debat is gesloten.
De stemming vindt morgen plaats.
Zoals medegedeeld door de Voorzitter, mevrouw Fontaine, aan het begin van de vergadering gaan wij nu over tot de behandeling van de moties van orde.
Ik wil uw aandacht vragen voor de beschamende vertoning die gisterochtend in de commissie buitenlandse zaken van dit Parlement plaatsvond, toen de Turkse minister van Buitenlandse Zaken met ons discussieerde.
Een aantal leden van een marxistisch-leninistische groepering probeerde de vergadering te verstoren en bedreigde de voorzitter.
Dit was een belediging van het werk van dit Parlement, en een brute schoffering van een zeer gewaardeerde gast. Deze gebeurtenis had bijzonder ernstige gevolgen kunnen hebben.
Mijnheer de Voorzitter, ik verzoek u de quaestoren opdracht geven de schuldigen op te sporen, na te gaan hoe zij zich toegang hebben kunnen verschaffen tot het Parlement en ervoor te zorgen dat hun in de toekomst de toegang wordt geweigerd.
Wilt u ook gepaste stappen ondernemen om de veiligheidsmaatregelen in het algemeen zodanig aan te scherpen dat een dergelijke gebeurtenis zich niet kan herhalen?
Het is soms moeilijk om legitieme bezoekers en groeperingen dit gebouw binnen te krijgen. Voor bezoekers met kwade bedoelingen lijkt het een stuk makkelijker te zijn.
Wij begonnen deze vergadering met het uitspreken van ons medeleven voor het jongste slachtoffer van het terrorisme in Spanje.
Er zijn aanwijzigen dat degenen die verantwoordelijk zijn voor de demonstratie in de commissie buitenlandse zaken banden hebben met een Turkse terroristische groepering.
Ik weet zeker dat iedereen in dit Parlement het met mij eens zal zijn als ik iedere vorm van terrorisme veroordeel, wat de motivatie daarvoor ook moge zijn.
Met betrekking tot Turkije stellen wij veel eisen aan de Turkse regering en het Turkse volk nu zij de eerste stappen zetten op de lange weg naar toetreding tot de Europese Unie.
Tegelijkertijd verwachten wij dat oppositiegroepen in Turkije zich uitsluitend zullen bedienen van vreedzame middelen.
Ik zal een verklaring met deze strekking aan het Parlement voorleggen en vertrouw erop dat alle collega's hier deze verklaring zullen ondersteunen.
Mijnheer de Voorzitter, ik verzoek u vriendelijk over de door mij genoemde punten verslag uit te brengen aan dit Parlement.
Mijnheer de Voorzitter, ik wil mij aansluiten bij de verklaring van mijn collega, de heer Van Orden.
Gisteren zijn twee personen binnengedrongen in een vergadering van de commissie buitenlandse zaken en hebben deze verstoord. Zij hebben onze gast, de Turkse minister van Buitenlandse Zaken, verbaal en fysiek bedreigd.
Het was een gevaarlijke situatie.
Ik meen te weten dat de beide onruststokers het Parlement zijn binnengekomen dankzij een collega van het Parlement.
Ik zal onze Voorzitter haar naam doorgeven en haar verzoeken deze zaak te onderzoeken en gepaste maatregelen te nemen om te voorkomen dat onruststokers en bedreigers in ons Parlement binnendringen, en dan nog wel met de hulp van een lid van dit Parlement!
Ik vind het een grof schandaal wanneer een parlementslid dergelijke methodes gebruikt!
Ik wil het Bureau op een tweede punt wijzen.
Als deze toestand voortduurt, zullen wij in de toekomst problemen hebben met de veiligheid van onze gasten.
Ik ben van mening dat wij veel strengere maatregelen moeten nemen om ervoor te zorgen dat de gasten van dit Parlement zich welkom kunnen voelen en niet bang hoeven te zijn dat zij bedreigd zullen worden.
Daarvoor moeten wij de nodige organisatorische en beveiligingstechnische maatregelen treffen. Dat betekent dat onze gasten door daarvoor opgeleide personen moeten worden beschermd, want wij kunnen geen beroep doen op buitenlandse beveiligingskrachten om onze gasten te beschermen.
Ik ben van mening dat wij te maken hebben met een nieuwe uitdaging en ik wil het Bureau verzoeken dit ter harte te nemen.
Mijnheer de Voorzitter, namens mijn fractie wil ik de commissievoorzitter volledig steunen.
Wij willen het demonstratierecht niet inperken, integendeel, en wij willen ook niet een extra beveiligde afdeling creëren. Het gaat hier om minimale beveiliging.
Buitenlandse gasten zullen niet meer naar onze commissies willen komen als een minimale bescherming niet is gewaarborgd.
In onze commissie was zowel de president van een land als de Turkse minister van Buitenlandse Zaken aanwezig toen dit incident plaatsvond.
Ik wil u op het hart drukken dit zeer ernstig op te vatten, opdat wij ook in de toekomst gasten kunnen ontvangen en hen als gasten kunnen behandelen.
Mijnheer de Voorzitter, ik was niet op de hoogte van dat incident.
Ik ben er volstrekt op tegen dat wie dan ook een minister bedreigt die hier te gast is, of die nu Turks is of niet.
Maar nu we het toch over Turkije hebben, zou ik op het volgende willen wijzen. Een lid van mijn fractie, mevrouw Uca, heeft tot gisteren mijn fractie vertegenwoordigd tijdens een congres van een Koerdische partij in Turkije, de HADEP.
Nu heeft ze daar per ongeluk een kort zinnetje in het Koerdisch uitgesproken alvorens over te gaan op haar moedertaal, het Duits.
Onmiddellijk is haar door de politie het zwijgen opgelegd: haar werd niet alleen het spreken in het Koerdisch onmogelijk gemaakt - en dat deed ze al niet eens meer -, maar zelfs in het Duits.
Nauwelijks een dag later is de heer Christou, een belangrijk man in het Cypriotisch parlement - hij is hier in ons eigen Parlement overigens al eens te gast geweest - een visum voor Turkije geweigerd dat hij nota bene had aangevraagd om in Istanbul een driepartijenoverleg tussen Turken, Grieken en Cyprioten te kunnen bijwonen. Het betrof hier dus een volstrekt vredelievende missie.
Ik stel dan ook voor, mijnheer de Voorzitter, dat u mevrouw de Voorzitter verzoekt de Turkse autoriteiten een schrijven te doen toekomen waarin zij enerzijds haar excuses aanbiedt voor die laaghartige daad jegens een van de vertegenwoordigers van de Turkse overheid, maar anderzijds duidelijk te kennen geeft dat men op deze manier niet met Europese afgevaardigden kan omgaan, noch met afgevaardigden van kandidaat-landen die een bezoek willen brengen aan Turkije.
Gastvrij zijn we hier graag, maar dan verwachten we ook gastvrijheid en respect aldaar.
Ik schaar mij namens mijn fractie volledig achter deze klacht over dit bijzonder ernstige en zelfs beangstigende incident.
Ik zou de heer Wurtz willen zeggen wij Turkije als voorbereiding op zijn integratie met Europa de onschendbaarheid en de kracht van de parlementaire democratie laten zien.
Als wij deze aspecten hier in dit Parlement zo belangrijk vinden, moeten wij onze gasten toch zeker kunnen verwelkomen en beschermen op een heel wat geloofwaardiger manier dan die waartoe wij gisteren in staat bleken.
Als wijzelf niet trots zijn op ons Parlement, kunnen we van de Turken niet verwachten dat zij ons voorbeeld zullen volgen.
Mijnheer de Voorzitter, ik wilde uw aandacht en die van de collega' s vestigen op het door de heer Wurtz genoemde feit. De Turkse regering heeft geweigerd de Cyprische politicus Andreas Christou, fractieleider van de AKEL-partij, toegang te verlenen tot Turkije.
Hij wilde in Instanbul deelnemen aan een ontmoeting van Turkse, Griekse en Cyprische partijen. Ik moet hierbij bovendien aantekenen dat Andreas Christou vice-voorzitter is van de Cyprische delegatie in de Gemengde Parlementaire Commissie EU-Cyprus.
Ik wil namens de Communistische Partij van Griekenland deze nieuwe provocatie van Turkije, van nota bene een kandidaat-land voor toetreding tot de EU, aan de kaak stellen en u verzoeken namens het Europees Parlement hiertegen protest aan te tekenen.
Ik kan u mededelen dat mevrouw Fontaine, dat is mij zo doorgegeven en ik sluit mij daarbij aan namens het Bureau, dit ernstig incident diep betreurt.
Het spreekt vanzelf dat wij hier in dit Huis van de Europese democratie de veiligheid van al onze gasten en eenieder die onder ons dak verkeert dienen te waarborgen.
Natuurlijk dient ook de vrijheid van meningsuiting te worden gerespecteerd.
Inmiddels is rapport gevraagd door onze Voorzitter, mevrouw Fontaine, aan de secretaris-generaal.
Dat rapport zal uiteraard zo spoedig mogelijk worden overgelegd.
De Voorzitter zal naar aanleiding van dat rapport niet schromen de vereiste maatregelen te nemen en ook daarbij de organen van dit Parlement in te schakelen die daarbij ingeschakeld moeten worden, zoals bijvoorbeeld de quaestoren of het Bureau.
Mijnheer de Voorzitter, onlangs is in Bari, de hoofdstad van de regio Puglia, een van de belangrijkste Italiaanse regio' s, Raffaele Fitto aangevallen en mishandeld. Hij is de voorzitter van de regionale regering van Puglia en was tot juni van dit jaar lid van het Europees Parlement.
Dat bewijst hoe verbaal geweld kan leiden tot fysiek geweld.
Dit Parlement moet niet alleen zijn solidariteit betuigen met een leidende figuur, een belangrijke Italiaanse politicus en voormalige collega, maar dergelijke gebeurtenissen ook krachtig veroordelen en zich solidair tonen.
Ik dank u voor uw bijdrage, mijnheer Tajani.
Wij zullen daarvan op gepaste wijze nota nemen.
Mijnheer de Voorzitter, ik wil alleen maar zeggen dat er vandaag een delegatie van werknemers van Telecom Italia in het Parlement aanwezig is.
Telecom Italia is een toonaangevend bedrijf in de telecommunicatiesector.
Deze werknemers zijn naar het Parlement gekomen om een petitie aan te bieden die door meer dan 10.000 mensen is ondertekend en om de Europese instellingen om steun te vragen.
Waarom? Omdat ze door hun bedrijf zijn ontslagen, hoewel dat economisch gezond is en al jaren groeit.
Telecom Italia is dus een bedrijf dat de tarieven verhoogt en het aantal arbeidsplaatsen vermindert.
In deze weken, deze dagen, discussiëren we over het Handvest van de grondrechten en ook over de sociale grondrechten van werkenden.
Het zou daarom zinvol zijn als dit Parlement een contrast tussen fraaie beginselverklaringen aan de ene kant en de wrede werkelijkheid aan de andere kant probeerde te vermijden.
We verzoeken daarom het Parlement en de Commissie zich meer in te zetten voor de ontslagen werknemers en voor de bestrijding van de werkloosheid.
Mijnheer de Voorzitter, gisteren is in Italië iets buitengewoon verontrustends voorgevallen.
De minister van Volksgezondheid heeft de waardigheid van het individu ondermijnd door om de liberalisering van drugs te vragen, met als motivatie dat pillen geen kwaad kunnen en onder het motto "Laten we kanker met marihuana genezen" .
Dat alles gebeurt terwijl we ons aan het voorbereiden zijn op Nice met een Handvest van de grondrechten dat in de preambule bevestigt dat de grondslag van de Unie gevestigd is op de ondeelbare en universele waarden van menselijke waardigheid.
Dat gebeurt terwijl een communautair actieprogramma voor de bestrijding van drugsverslaving van kracht is, dat bedoeld is om drugsverslaving te voorkomen en daarom stelt dat drugsgebruik moet worden vermeden en, volgens mij, niet gestimuleerd.
Ook Pino Arlacchi, vice-secretaris-generaal van de Verenigde Naties en directeur van het Bureau van de VN voor drugscontrole en misdaadbestrijding, heeft de uitspraken van de Italiaanse minister van Volksgezondheid veroordeeld. De minister geeft er blijk van de gunstige preventiegegevens uit de Verenigde Staten, Spanje en zelfs Bolivia en Peru niet te kennen.
(Spreekster wordt door de Voorzitter onderbroken)
Aan het begin van de vergadering van vandaag heeft mevrouw de Voorzitter eer betuigd aan de nagedachtenis van Ernest Lluch.
Ernest Lluch werd in 1966, samen met zijn broer en mijzelf en meer dan zestig andere docenten, door het Franco-regime van de Universiteit van Barcelona verwijderd.
Vanaf die tijd heb ik, ondanks onze verschillende politieke opvattingen, steeds kunnen constateren dat de betrokkenheid van Ernest Lluch bij de strijd voor dialoog en wederzijds begrip volkomen oprecht was, zelfs wanneer hij werd geconfronteerd met de autoritaire standpunten van de huidige regering.
De beste eer die wij Ernest Lluch en zijn nagedachtenis kunnen bewijzen, zou zijn als wij zijn boodschap - zijn dialeg in het Catalaans - respecteerden. Wellicht kunnen wij deze boodschap in Baskenland een kans geven.
Dank u wel, mijnheer Gorostiaga.
Ik verzoek u te gaan zitten en het bord weg te halen.
Mijnheer de Voorzitter, ik wil graag de aandacht vragen van het voorzitterschap voor een brief die wij gestuurd hebben in verband met het statuut van de parlementsleden.
Mevrouw Hautala heeft in die brief gewag gemaakt van onze steun en onze sympathie voor de inspanningen van de Voorzitter, mevrouw Fontaine, om te komen tot onderhandelingen over ons eigen statuut als parlementslid.
Wij betreuren het dan ook ten zeerste dat een vergadering die gepland was voor 30 november is afgelast.
Wij dringen er ten zeerste op aan dat nog voor het einde van het Franse voorzitterschap, een extra vergadering zou worden bijeen geroepen zodanig dat de discussie over het statuut succesrijk kan worden afgerond.
Dank u wel, mevrouw Maes.
Ik zal dit doorgeven aan mevrouw Fontaine die op grond daarvan maatregelen zal nemen.
Mijnheer de Voorzitter, vorig jaar heeft de Raad een voortreffelijk initiatief genomen, namelijk de instelling van het eerste forum van de Europese Unie over de mensenrechten.
Dit geweldige initiatief wordt dit jaar herhaald met een tweede forum, dat op 12 en 13 december in Parijs zal plaatsvinden, dat wil zeggen tijdens de vergaderperiode van het Europees Parlement in Straatsburg.
Dat is op zijn zachtst gezegd onfatsoenlijk jegens ons Parlement, om niet te zeggen ronduit beledigend, of het moet zijn dat men van mening is dat de Europese afgevaardigden geen inbreng hebben wanneer het om de mensenrechten gaat, al hebben ze onlangs nog met zeer grote meerderheid het Handvest van de grondrechten aangenomen. Op dit forum van de Europese Unie zullen ze in ieder geval ontbreken, en dat terwijl ze vorig jaar in groten getale aanwezig waren om van gedachten te wisselen met de NGO' s en de betrokken instellingen.
Ik spreek hier dan ook de wens uit dat er bij wijze van protest geen officiële vertegenwoordiging van het Parlement naar dit forum gezonden zal worden en ik zou graag zien dat voor deze belangrijke bijeenkomst volgend jaar een datum gekozen wordt die niet samenvalt met een vergaderperiode in Straatsburg, zodat de afgevaardigden in staat zullen zijn het forum bij te wonen.
U hebt gelijk, mijnheer Cornillet.
Dat moet in de toekomst zo mogelijk anders.
Mijnheer de Voorzitter, wanneer de heer Gorostiaga het woord dialoog gebruikt om te suggereren dat de vermoorde Ernest Lluch het met hem eens zou zijn, beledigt hij daarmee diens nagedachtenis en de ideeën die voor de ETA reden waren hem te vermoorden.
Mijnheer Gorostiaga, ik veracht de terroristen van de ETA hartgrondig, maar mensen die dit Parlement op lafhartige wijze gebruiken om hun moorden te rechtvaardigen, veracht ik evenzeer.
Mijnheer Gorostiaga, u bent een schandvlek voor dit Parlement.
Collega's, wij gaan hier over geen enkel onderwerp debatteren.
Uiteraard kan aan de andere kant iedereen zijn mening zeggen.
Mijnheer de Voorzitter, ik wil niet polemiseren, maar nu wij vandaag een minuut stilte in acht hebben genomen voor het slachtoffer van een nieuwe moordaanslag van de ETA, moet ik toch opmerken dat er iemand in dit Parlement zit die zegt een dialoog te willen aangaan met dezelfde lieden die de heer Lluch hebben vermoord.
Het lijkt mij inderdaad onbehoorlijk - zoals mevrouw Díez heeft gezegd - de nagedachtenis van Ernest Lluch op deze manier te gebruiken.
Ik denk dat dit Parlement inmiddels heel goed weet wat het van de heer Gorostiaga, de groepering die hij vertegenwoordigt en hun terroristische vrienden te verwachten heeft.
Toch vraag ik de heer Gorostiaga of hem nog een greintje persoonlijk fatsoen rest, of hij nog net voldoende menselijke waardigheid bezit om gevoelig te zijn voor onze eis het menselijk leven te eerbiedigen.
Ik wil reageren op de weerzinwekkende actie van de twee collega's in dit Parlement die ideeën naar voren brachten die lijnrecht ingaan tegen die van Ernest Lluch.
Hij heeft altijd gestreden voor dialoog, hij wilde niets liever dan dialoog.
Ik wil alleen zeggen dat iedere actie van de ETA aanleiding geeft tot ...
Mijnheer Gorostiaga, ik ontneem u het woord.
Wij hebben nu genoeg hierover gepraat.
Gemeenschappelijk buitenlands en veiligheidsbeleid - Afghanistan
Mijnheer de Voorzitter, mijnheer de voorzitter van de Raad - mijnheer de voorzitter van de Raad van ministers van Defensie, zoals ik u graag zou aanspreken -, mijnheer de commissaris, ik denk dat de balans van de ontwikkeling van het buitenlands, veiligheids- en defensiebeleid van het afgelopen jaar al met al zeer positief is.
Wij hebben ons altijd uiterst kritisch tegenover de Commissie en de Raad opgesteld, maar nu wil ik u om te beginnen gelukwensen. De wijze waarop Keulen en Helsinki met de besluiten van vorige week stapsgewijs werden omgezet, is het resultaat van uitstekend werk, waarmee ik alle betrokkenen wil feliciteren.
Na onze catastrofale ervaringen in het voormalige Joegoslavië hebben wij ingezien dat conflictpreventie en civiele crisisbeheersing weinig overtuigingskracht hebben als men niet tegelijkertijd duidelijk kan maken dat men deze doelstellingen ook met militaire middelen kan afdwingen. Door deze inzichten hebben de regeringen van de vijftien lidstaten, de Raad en de Commissie aanzienlijke vooruitgang kunnen boeken.
Ik hoop dat de tenuitvoerlegging van deze besluiten niet een papieren tijger blijft, maar dat nu ook de noodzakelijke omzetting via de nationale begrotingen kan worden gerealiseerd.
Wij hebben niets aan honderdduizend soldaten als deze tegelijkertijd lam en blind zijn!
Zolang de Europese Unie en de lidstaten niet beschikken over voldoende vervoerscapaciteiten zijn zij lam.
Zij zijn blind, zolang wij niet beschikken over de noodzakelijke intelligence-apparatuur, zoals satellietsystemen, om deze manschappen zinvol en verstandig te kunnen inzetten wanneer de omstandigheden dat vereisen.
Over de prioriteiten zijn wij het eens: de inzet van militairen is onze last resort.
Onze voornaamste taak is er door een verstandig preventiebeleid en verstandige civiele crisisbeheersing voor te zorgen dat de inzet van militaire middelen kan worden voorkomen.
Daarvoor moeten wij mijns inziens een nauwe samenwerking tussen de instellingen van de Europese Unie en de lidstaten op gang brengen.
De civiele crisisbeheersing en de preventie en alle instrumenten die daarbij komen kijken, vallen vandaag de dag vooral onder de verantwoordelijkheid van de Gemeenschap.
De begroting van de Europese Unie trekt vier keer zoveel middelen uit voor foreign aid als de begroting van de Verenigde Staten.
Het handelsbeleid valt grotendeels onder de bevoegdheid van de Commissie.
Wil het samenspel tussen het civiele en het militaire functioneren, dan moeten wij ervoor zorgen dat deze niveaus niet worden gescheiden door een institutioneel dualisme, maar dat zij worden samengebracht.
Evenals de Commissie was het Europees Parlement al voor Amsterdam van mening dat onze voorkeur zou uitgaan naar een voor het buitenlands beleid verantwoordelijke vice-voorzitter van de Commissie, die tegelijkertijd de rol van Hoge Vertegenwoordiger zou waarnemen, met een bijzondere verplichting jegens en binding met de Raad.
Dit bleek politiek onhaalbaar, en daarom hebben wij nu twee personen die, ieder op zijn manier, uitstekend werk leveren.
Het zijn niet deze personen die de wrijving veroorzaken, maar deze is een uitvloeisel van de institutionele structuur. Wij moeten er alles aan doen om deze problemen te beperken.
Overigens brengt deze opvatting ons terug bij het Europees Parlement.
Het Europees Parlement wenst volledige betrokkenheid bij dit beleid zoals het in de Verdragen is voorzien, zoals het misschien in Nice wordt verbeterd en zoals het is voorzien in het interinstitutioneel akkoord tussen de Raad, de Commissie en het Parlement over de bevoegdheden van het Europees Parlement inzake de begroting van het buitenlands en veiligheidsbeleid.
Dit houdt in dat de bevoegdheid voor de begroting van het civiele crisisbeheer, afgezien van bij de Raad, ook bij het Europees Parlement berust. De nationale parlementen behouden de begrotingsbevoegdheid voor het defensiebeleid, want onze legers vormen vandaag de dag nog geen Europese strijdmacht, maar ressorteren onder de bevoegdheid van de nationale regeringen en de nationale parlementen.
Ook het bevel over de troepen valt onder de nationale verantwoordelijkheid, omdat elk land soeverein besluit of het aan een actie deelneemt of niet.
Wij moeten ervoor zorgen dat de taakverdeling glashelder is en dat wij een platform voor overleg tussen het Europees Parlement en de nationale parlementen creëren, zodat wij als parlementsleden door de informatie-uitwisseling op verschillende niveaus in staat zijn om de uitvoerende macht op zinvolle wijze te controleren.
De uitvoerende macht neemt de besluiten op het gebied van het buitenlands, veiligheids- en defensiebeleid.
Wij besluiten over de middelen en controleren of daar goed mee wordt omgesprongen en of er een verstandig beleid wordt gevoerd.
Ik denk dat dit een goed concept oplevert.
Er vindt reeds overleg plaats tussen het Europees Parlement en de nationale parlementen om de ontwikkelingen in goede banen te leiden.
Wat de organisatie betreft, ben ik van mening dat het Europees Parlement, dat zich zulke enorme inspanningen getroost, ook hiervoor de verantwoordelijkheid moet krijgen.
Ik stel vast dat de zaken in bijvoorbeeld Kosovo niet naar behoren functioneren en dat wij spoedig een coördinator voor de coördinatoren nodig hebben omdat er zo veel instellingen bij betrokken zijn - niet de Europese, maar vele andere - en dat moeten wij in de hand krijgen.
In mijn verslag heb ik dit enkel als deelaspect opgenomen. Het verslag van onze collega Lalumière gaat veel dieper op dit punt in.
Wij zijn ons bewust van het feit dat er in vele delen van de wereld naar wordt uitgekeken dat de Europese Unie in staat is om de rol van bemiddelaar te vervullen, opdat de verantwoordelijkheid kan worden verdeeld. Denkt u maar aan het Midden-Oosten of Zuid-Azië, waar een ernstige oorlogsdreiging bestaat in verband met het Kasjmir-conflict.
Er rust derhalve een grote verantwoordelijkheid op onze schouders voor de handhaving van de vrede bij ons in Europa en in de wereld.
Ik hoop dat dit instrumentarium ons in staat zal stellen onze plicht stapsgewijs te vervullen.
In dit verband, mijnheer de voorzitter van de Raad, ben ik van mening dat wij met name in Afghanistan een bijdrage moeten leveren. Er moet een eind komen aan het moorden dat al decennia lang plaatsvindt, en dat nu door een mensonterend regime tegen de eigen bevolking wordt voortgezet.
De mensen in Afghanistan moeten in een fatsoenlijke, vreedzame en sociaal rechtvaardige wereld kunnen leven. Wij moeten proberen daartoe bij te dragen.
Mijnheer de Voorzitter, mijnheer de fungerend voorzitter van de Raad, mijnheer de minister van Defensie, mijnheer de commissaris, wij behandelen vanmiddag het Europees veiligheids- en defensiebeleid, en zoals commissievoorzitter Brok zojuist heeft gezegd komen we daarmee op een terrein dat ons optimistisch stemt ten aanzien van de Europese eenwording.
We kunnen tot ons genoegen vaststellen dat sinds de achtereenvolgende Europese Raden van Keulen, Helsinki en Feira vorderingen zijn gemaakt op dit nieuwe beleidsterrein, en hopelijk kunnen we aan die reeks binnenkort ook de Europese Raad van Nice toevoegen.
Een dergelijke vooruitgang komt niet zo vaak voor, en wij zijn er dan ook zeer blij mee, mijnheer de minister van Defensie.
Zoals het Europees Parlement op 15 juni, aan de vooravond van de Top van Feira, een resolutie heeft aangenomen, zo zou het Parlement morgen, aan de vooravond van de Europese Raad van Nice, ook weer een tekst moeten aannemen waarin zijn standpunt is weergegeven.
Uiteraard hoop ik dat een duidelijke meerderheid voor de ingediende ontwerpresolutie zal stemmen, maar nu al weet ik dat deze tekst verdeeld ontvangen zal worden.
Dat is ook normaal, want het gaat hier om een moeilijk terrein waarop verschillende politieke keuzes tot uitdrukking komen die te maken hebben met de rolverdeling tussen de Unie en de lidstaten, de verhouding tussen de militaire dimensie en de civiele dimensie, de positie van de Unie ten opzichte van de NAVO en de Verenigde Staten en de rol van de Unie in de wereld. Verder dient de Unie een keuze te maken tussen vredeshandhaving en non-interventie enerzijds en het streven naar crisisbeheersing anderzijds.
Die keuzes leiden soms tot verdeeldheid, maar geleidelijk begint zich toch een meerderheid af te tekenen.
Behoudens onvoorziene omstandigheden zou die meerderheid de lijn moeten onderschrijven die sinds anderhalf jaar gevolgd wordt door de Raad van ministers, de Hoge Vertegenwoordiger voor het gemeenschappelijk buitenlands en veiligheidsbeleid, de heer Solana, en de Commissie, en dan met name commissaris Patten, die uit hoofde van zijn functie verantwoordelijk is voor de civiele middelen ten behoeve van crisisbeheersing. Ondanks deze steun, die naar ik hoop in heldere en weldoordachte bewoordingen uitgesproken zal worden, zetten we bij tal van kwesties grote vraagtekens en in sommige gevallen menen we zelfs een waarschuwing te moeten geven.
In de eerste plaats zou ik een opmerking willen maken over het zeer wezenlijke probleem van de verhouding tussen dit nieuwe Europese beleid en de NAVO.
Hierover hebben we uitvoerig gesproken in de Commissie buitenlandse zaken, mensenrechten, gemeenschappelijke veiligheid en defensiebeleid.
In de tekst die thans voorligt wordt de stellingname van de Europese Raad bevestigd: het is niet de bedoeling te wedijveren met de NAVO en evenmin is het de bedoeling de NAVO de verantwoordelijkheid inzake de verdediging van ons grondgebied te ontnemen.
Het gaat erom van Europa een geloofwaardige partner van de Verenigde Staten te maken door een nieuw evenwicht tot stand te brengen binnen het Atlantisch Bondgenootschap en door de Europese Unie een zekere mate van autonomie te verlenen in geval van crisis.
In de tweede plaats komt in de ontwerpresolutie de zeer sterke wil van het Parlement naar voren om het veiligheids- en defensiebeleid op twee gelijkwaardige pijlers te baseren: het civiele crisisbeheer en het militaire crisisbeheer.
Met het oog op dit evenwicht ziet het Parlement zorgvuldig toe op een eerlijke verdeling van de financiële middelen, al beseffen we dat de civiele pijler uit de communautaire begroting gefinancierd wordt en dat de militaire pijler vooralsnog ten laste komt van de nationale begrotingen.
In de derde plaats doet het ons deugd dat het gemeenschappelijk Europees veiligheids- en defensiebeleid concreet gestalte krijgt via de invoering van de snelle interventiemacht.
Ook zijn wij verheugd over het vele werk dat al gedaan is, met name tijdens de recente Conferentie over de beschikbaarstelling van capaciteiten.
Deze resultaten maken dit beleid geloofwaardig.
Ze bieden ons ook de gelegenheid de balans op te maken van de staat waarin onze strijdkrachten verkeren en ondersteuning te bieden aan het streven naar hervorming, zoals ik onlangs in Berlijn, met betrekking tot de Bundeswehr, heb kunnen vaststellen.
Wat de door u ingevoerde institutionele hervormingen betreft zou ik erop willen wijzen dat wij willen dat de Unie uitgerust wordt met een coherente, duidelijke en doeltreffende commandostructuur.
We kunnen niet volstaan met het creëren van organen als het COPS, het Militair Comité en de Militaire Staf; we moeten er ook voor zorgen dat de horizontale en verticale verbindingslijnen tussen al deze organen soepel en snel functioneren.
Op dit punt zijn wij niet geheel en al gerustgesteld en wij zouden dan ook graag zien dat de bevoegdheden in tijden van crisis van de Commissie, de Raad en de Hoge Vertegenwoordiger voor het gemeenschappelijk buitenlands en veiligheidsbeleid duidelijker omschreven worden.
Mijnheer de Voorzitter, ik zou in het kort nog een groot probleem met betrekking tot de geloofwaardigheid van dit beleid aan de orde willen stellen, namelijk de kwestie van de begrotingsmiddelen.
Er kunnen weliswaar besparingen gerealiseerd worden, maar we kunnen niet uitsluiten dat er nieuwe middelen nodig zullen zijn om de vastgestelde lacunes aan te vullen, vooral op het terrein van geavanceerde technologieën.
Mijnheer de Voorzitter, net zoals voorzitter Brok was ik graag op de rol van het Europees Parlement en de parlementaire instellingen ingegaan; daarover valt nog het nodige te zeggen.
De vertegenwoordigers van de Raad zou ik willen zeggen dat het Europees Parlement erop gebrand is eindelijk die cultuur van veiligheid en defensie te verwerven die we zolang ontbeerd hebben. Wij hopen dat de Top van Nice een doorslaand succes zal worden.
Bij de discussie in de Commissie constitutionele zaken over het uitgebreide en interessante verslag van mevrouw Lalumière over het gemeenschappelijk Europees veiligheids- en defensiebeleid, hebben wij ons vooral geconcentreerd op de instellingen en de besluitvormingsprocedures en in het bijzonder op de noodzaak van parlementaire controle en democratische rekenschap en verantwoording.
De ontwikkeling van het EVDB betekent een belangrijke nieuwe stap in de ontwikkeling van het Europese project. Daarom moet het bestaande institutionele kader verduidelijkt worden.
De vraag of er juridische argumenten zijn om te veronderstellen dat de bestaande bevoegdheden voldoende zijn, is hier niet aan de orde.
Het is duidelijk dat de parlementaire dimensie erbij moet worden betrokken.
Geen enkel lid van een nationaal parlement zou ook maar een moment overwegen een beperkt en allesbehalve transparant democratisch onderzoek naar veiligheid en defensie te accepteren.
Binnen de grenzen van de operationele veiligheid zijn in de Verenigde Staten zelfs de Senaat en het Huis van Afgevaardigden nauw betrokken hij de activiteiten van het Ministerie van Defensie.
Vanwege het speciale karakter van de mogelijke ontwikkelingen van het GEVDB menen wij ook dat er wijzigingen in het Verdrag nodig zullen zijn, zodat deze open en democratisch kunnen plaatsvinden. Ook moet verduidelijkt worden wat de status van de Hoge Vertegenwoordiger is in relatie tot de huidige institutionele driehoek en tot de commissaris belast met externe betrekkingen.
Mijnheer de Voorzitter, u weet waarschijnlijk dat mijn partij in het Verenigd Koninkrijk grote bezwaren heeft tegen de algemene strekking van dit beleid.
Ik wil echter graag deze gelegenheid te baat nemen om mijn collega's in de Commissie constitutionele zaken te bedanken voor hun adviezen. Deze hebben ertoe bijgedragen dat ik nu met een standpunt kom dat naar ik hoop voor dit zeer gewaardeerde Parlement acceptabel is.
Mijnheer de Voorzitter, gezien de vertraging die we hebben opgelopen en gezien mijn verplichtingen elders zal ik proberen het verhaal dat ik had voorbereid enigszins in te korten.
Het was een uitgebreid betoog, maar ik zal trachten geen belangrijke zaken te vergeten.
Geachte afgevaardigden, naar aanleiding van de indiening van de verslagen van mevrouw Lalumière en de heer Brok kan ik u thans een eerste overzicht geven van de belangrijke ontwikkelingen van de afgelopen maanden op deze terreinen.
Ik zal om te beginnen de balans opmaken van de belangrijkste institutionele ontwikkelingen op het terrein van het buitenlands en veiligheidsbeleid, met name ten aanzien van de Europese defensie. De heer Alain Richard, mijn collega van Defensie, zal later ingaan op alle kwesties die samenhangen met de militaire capaciteiten.
Verder zal ik de belangrijkste resultaten van het gemeenschappelijk buitenlands en veiligheidsbeleid van het afgelopen halfjaar toelichten.
Ten slotte zal ik antwoord geven - of trachten te geven - op de mondelinge vraag van de heer Brok met betrekking tot Afghanistan.
In de eerste plaats dus de versterking van het gemeenschappelijk buitenlands en veiligheidsbeleid.
Zoals de heer Brok zojuist heeft aangegeven, heeft Europa op dit terrein het afgelopen jaar nadrukkelijk van zich doen spreken. Daar komt bij dat er ontwikkelingen gaande zijn die voor de toekomst van groot belang zijn.
Dat geldt in de eerste plaats voor de Europese defensie, die de afgelopen jaren steeds duidelijker gestalte gekregen heeft.
In navolging van het Duitse, Finse en Portugese voorzitterschap heeft het Franse voorzitterschap zich ingespannen om het in Feira verleende mandaat uit te voeren.
Op dit punt zal Nice mijns inziens een mijlpaal vormen, een belangrijk moment waarop we een aantal zaken kunnen afronden. Dat geldt vooral voor de instelling van de permanente organen van de Europese defensie, waarmee de Europese Unie in staat wordt gesteld in de loop van het jaar 2001 aan een crisis het hoofd te bieden.
Zoals gezegd zal de kwestie van de capaciteiten straks besproken worden door de heer Richard.
Ook de institutionele aspecten van dit beleid zijn van groot belang, omdat daarmee samenhangt in hoeverre de Unie in staat is vooruit te kijken, besluiten te nemen en tot actie over te gaan, dat wil zeggen politieke controle uit te oefenen en strategisch leiding te geven bij een crisisbeheersingsoperatie.
In Nice zal de Europese Raad in dit verband verscheidene besluiten moeten goedkeuren, die ik u nu zal noemen.
In de eerste plaats gaat het om de instelling van de permanente politieke en militaire organen: het Comité voor politieke en veiligheidsvraagstukken, het Militair Comité en de Militaire Staf van de Europese Unie.
Ten behoeve van dit bestuurlijk apparaat zullen crisisbeheersingsprocedures vastgelegd worden en zal een situatiecentrum ingericht worden bij het secretariaat-generaal van de Raad.
Zoals afgesproken in Feira zullen deze nieuwe organen zo snel mogelijk na de Top van Nice ingesteld worden.
In de tweede plaats wil ik ingaan op de permanente regelingen met derde landen en met de NAVO.
U weet hoe belangrijk deze regelingen zijn. Er dient een goede, op vertrouwen gebaseerde werkrelatie tot stand gebracht te worden met de NAVO, zowel met de NAVO-leden die niet tot de Unie behoren als met kandidaten voor toetreding tot de Unie, onder strikte eerbiediging van de autonome besluitvorming van de Europese Unie.
Die relatie zal in het bijzonder gestalte moeten krijgen via vergaderingen tussen de Noord-Atlantische Raad en het interim-comité voor politieke en veiligheidsvraagstukken en via vergaderingen tussen de Europese Unie en de vijftien Europese NAVO-landen die geen lid of nog geen lid van de Unie zijn.
Ook hebben we gewerkt aan de versterking van de civiele capaciteiten ten behoeve van crisisbeheer, vooral in het kader van de doelstelling die de Europese Unie zich gesteld heeft inzake de oprichting van een Europese politiemacht.
In antwoord op de opmerkingen in het verslag-Lalumière over de noodzaak nog eens goed na te denken over conflictpreventie zou ik erop willen wijzen dat de Hoge Vertegenwoordiger voor het gemeenschappelijk buitenlands en veiligheidsbeleid en de Commissie een aantal aanbevelingen hebben voorbereid om de samenhang en de doeltreffendheid van de acties op dat terrein te vergroten. Ik weet dat het Zweedse voorzitterschap deze lijn zal voortzetten.
Het verslag van de heer Brok bevat tevens een aantal vragen en opmerkingen over het vergroten van de doeltreffendheid van het buitenlands beleid van de Europese Unie.
Deze kwestie is een van de onderwerpen waarmee ik me ook echt persoonlijk heb beziggehouden.
Er moest schot in de zaak komen, vond ik, want het was wel duidelijk dat de situatie weinig bevredigend was.
Dat is ook de reden waarom ik deze kwestie op de agenda heb gezet tijdens de informele bijeenkomst van de ministers van Buitenlandse Zaken in Evian begin september. We hebben er toen een hele vergadering aan gewijd, waarbij we zijn uitgegaan van de voorstellen en de plannen van commissaris Patten.
Sindsdien zijn er flinke vorderingen gemaakt.
De Raad Algemene Zaken heeft op 9 oktober een aantal conclusies aangenomen die zijn gericht op verbetering van de coördinatie en het beheer alsmede op de invoering van een aantal instrumenten die voor de besluitvorming nodig zijn.
De Raad heeft besloten jaarlijks een debat over deze kwesties te organiseren.
Het eerste debat zal plaatsvinden tijdens de vergadering van januari of februari en zal ons de gelegenheid bieden de balans op te maken van de eerste fase van tenuitvoerlegging van deze nieuwe maatregelen.
Ik wil er met nadruk op wijzen dat tot dit alles besloten is in nauwe samenwerking en in goed overleg met de Raad van ministers, de Hoge Vertegenwoordiger voor het gemeenschappelijk buitenlands en veiligheidsbeleid en de Commissie, meer in het bijzonder commissaris Patten.
Conform de aanbevelingen in het verslag-Brok zal de Raad de beschikking krijgen over een overzicht van de betrekkingen tussen de Unie en alle partnerlanden teneinde meer profijt te trekken van het geheel van de inspanningen van de Unie, de doeltreffendheid ervan te vergroten en de debatten over het buitenlands beleid beter voor te bereiden.
Met het oog op het eerste debat, begin volgend jaar, zal de Commissie per land een overzicht opstellen van het afgelopen begrotingsjaar, waarin de balans opgemaakt zal worden van de aangegane verplichtingen, de uitbetalingen en de betalingsachterstanden van de belangrijkste programma' s die worden gefinancierd uit de communautaire begroting en uit het Europees Ontwikkelingsfonds.
Bij deze werkzaamheden houden wij nadrukkelijk rekening met het feit dat het noodzakelijk is de steunprogramma' s ten behoeve van derde landen van de Commissie en die van de lidstaten beter op elkaar af te stemmen, uiteraard met inachtneming van de specifieke bevoegdheden van de Commissie.
Dit geldt zowel voor de programma' s van de traditionele bestuurslichamen van de lidstaten als voor de programma' s van gespecialiseerde bureaus.
Dan zou ik nu enkele opmerkingen willen maken over de bij het Verdrag van Amsterdam ingevoerde nieuwe instrumenten alsmede over de interinstitutionele verhoudingen - twee onderwerpen waarover u zich in uw verslagen enigszins bezorgd toont.
Sinds mei 1999 zijn er drie gemeenschappelijke strategieën aangenomen: met betrekking tot Rusland, Oekraïne en het Middellandse-Zeegebied.
Het voorzitterschap heeft de secretaris-generaal en de Hoge Vertegenwoordiger voor het gemeenschappelijk buitenlands en veiligheidsbeleid nu gevraagd een eerste evaluatieverslag voor te bereiden over de tenuitvoerlegging van die gemeenschappelijke strategieën alsmede over de optimale uitwerking ervan.
Dit verslag zou gepresenteerd moeten worden tijdens het debat begin volgend jaar waarover ik zojuist gesproken heb.
Wat de interinstitutionele betrekkingen betreft kan ik zeggen dat de discussie waarop de heer Brok zojuist gezinspeeld heeft mij bekend is.
Het gaat hier om de vraag of de taken van de Hoge Vertegenwoordiger voor het gemeenschappelijk buitenlands en veiligheidsbeleid niet toegekend hadden moeten worden aan een van de vice-voorzitters van de Commissie.
Zoals u echter zelf al aangeeft, mijnheer Brok, is de heer Solana sinds zijn aantreden met het volste respect voor de in het Verdrag vastgelegde regels en procedures te werk gegaan, geheel in lijn met de bedoelingen van de respectieve voorzitterschappen.
Er is een goede samenwerking van de grond gekomen en er heeft zich geen enkel noemenswaardig probleem voorgedaan. Kortom, het gaat gewoon goed.
Bij het aanpakken van verschillende grote problemen waarmee we de afgelopen periode geconfronteerd zijn geweest is een nauwe en constructieve samenwerking tussen alle organen mogelijk gebleken.
Neem bijvoorbeeld de ontwikkelingen in de Balkan: alle instellingen hebben hier datgene gedaan wat van ze verwacht werd.
We zien in het zuidoosten van Europa ontegenzeggelijk een krachtig beleid van de grond komen, dat bovendien zijn vruchten begint af te werpen.
Thans zou ik een korte en uiteraard voorlopige eerste balans willen opmaken van de maatregelen die door het Franse voorzitterschap genomen zijn om Europa ten volle zijn rol op het internationale toneel te laten spelen.
Ik zal daartoe in het kort enkele regio' s en enkele gebeurtenissen de revue laten passeren.
Eerst wil ik een paar opmerkingen maken over de Balkanlanden, waarover ik zojuist al gesproken heb.
De situatie in die regio is ingrijpend veranderd door de machtswisseling in Belgrado, al blijft er uiteraard nog het nodige te doen.
Wij hadden een duidelijke lijn voor Europa uitgestippeld: het was de bedoeling op het geschikte moment, dat wil zeggen vóór de verkiezingen, het Servische volk een in Evian opgestelde boodschap over te brengen die inhield dat het beleid van Europa grondig herzien zou worden indien de democratie zou zegevieren.
De democratie heeft inderdaad gezegevierd, na vele verwikkelingen die eenieder bekend zijn.
Wij hebben ons woord dan ook gestand gedaan, en de bewindvoerders van het huidige Joegoslavië verzekeren ons dat de boodschap van Europa destijds zeker een rol heeft gespeeld in de affaire.
Wij blijven deze logische lijn dan ook volgen.
Zo hebben we een begin gemaakt met het herstellen van de betrekkingen met Joegoslavië op alle terreinen.
Dat wil niet zeggen dat wij van mening zijn dat alle problemen opgelost zijn.
Iedereen weet dat er ten aanzien van Kosovo en Montenegro nog heel wat moet gebeuren, en dat geldt ook voor de betrekkingen van Joegoslavië met de buurlanden en voor de verplichtingen van het land jegens het Joegoslavië-Tribunaal.
De Europese Unie heeft echter gemeend dat het van het grootste belang is alles te doen om de democratische beweging te steunen tot het moment waarop die al haar doelstellingen gerealiseerd zal hebben en de democratie definitief hersteld zal zijn. Dan kan Joegoslavië een begin maken met een grondige herziening van zijn beleid, met name ten aanzien van de buurlanden.
Tegen die achtergrond is de onlangs in Zagreb gehouden Topbijeenkomst van grote betekenis geweest.
Deze Top was in een andere context voorbereid en had de bedoeling over het hoofd van de leiders van dat moment heen een politieke boodschap over te brengen aan het Servische volk.
Dankzij de recente ontwikkelingen hebben we van deze Top van Zagreb de eerste echte democratische ontmoeting kunnen maken van de voltallige Europese Unie met alle vertegenwoordigers van de westelijke Balkanlanden.
Wij hebben ons eveneens beziggehouden met de kwestie van de regionale samenwerking, een concept dat een zekere weerstand opriep bij enkele landen in deze regio die niet opnieuw verstrikt willen raken in een verleden waaraan ze eindelijk hebben weten te ontsnappen. We kunnen mijns inziens wel stellen dat ze dankzij deze Top hebben ingezien dat deze regionale samenwerking hun toenadering tot de Europese Unie niet in de weg staat, een toenadering die met name verloopt via het proces van stabilisatie en samenwerking dat bij deze gelegenheid bevestigd en nader uitgewerkt is.
Deze Top - een initiatief van het Franse voorzitterschap - heeft tevens een bevestiging mogelijk gemaakt van onze inzet voor deze regio; kort daarvoor hadden we immers nog de nodige besluiten genomen over de belangrijke programma' s voor het Middellandse-Zeegebied en de Balkan.
Voor het nieuwe Balkanprogramma, in het Frans "CARTS" geheten, is een bedrag van 4,15 miljard euro uitgetrokken voor de periode 2000-2006.
Er is dus nog heel veel te doen met het oog op een duurzaam herstel van de democratie en de regionale samenwerking, maar er is in ieder geval sprake van een beleidskader en een strategie, en mijns inziens staat de Europese Unie op dit terrein een duidelijke richting voor ogen.
Tegelijkertijd heeft de Europese Unie in de bewuste periode de betrekkingen met haar grote strategische partners uitgebouwd, met name met Rusland.
Op 30 oktober heeft in het kader van de partnerschaps- en samenwerkingsovereenkomst de topbijeenkomst EU-Rusland plaatsgevonden.
Ons beleid is helder: wij willen op basis van de beginselen van democratie en respect voor de mensenrechten, de rechtsstaat en de vrije markt de immense omwenteling die Rusland doormaakt zo goed mogelijk ondersteunen en stimuleren, zodat zich uiteindelijk, na een proces dat de nodige tijd zal kosten, een groots land zal aandienen dat voortdurend in ontwikkeling is, op alle fronten moderniseert en streeft naar vrede - kortom, het soort land dat we graag als buurland zouden willen hebben.
We moeten ervoor zorgen dat alle instrumenten ten behoeve van samenwerking met Rusland, zowel de communautaire als de nationale instrumenten, in die richting bijgesteld worden.
Er heeft eveneens een Topbijeenkomst plaatsgevonden tussen de Europese Unie en Oekraïne, op 15 september, en de vruchtbare politieke dialoog met dit land strekt zich thans uit tot kwesties als export van conventionele wapens, veiligheid en ontwapening.
Wat dit laatste onderwerp betreft heeft de OVSE aangegeven dat er zich problemen voordoen met Oekraïne, en het lijkt dan ook wenselijk deze kwestie bij deze dialoog te betrekken.
In reactie op de door de heer Brok uitgesproken bezorgdheid ten aanzien van concretere vormen van samenwerking met Oekraïne, bijvoorbeeld in het kader van het gemeenschappelijk buitenlands en veiligheidsbeleid, zou ik willen zeggen dat deze kwestie aan de orde gesteld zal worden in een in Nice te presenteren verslag. Daarin zullen de afspraken met onze partners toegelicht worden op basis waarvan die een bijdrage kunnen leveren aan door de Europese Unie geleide militaire crisisbeheersingsoperaties.
Overigens doet Oekraïne wat dit betreft al bijzonder goed zijn best: sinds 1 juli heeft het land zich achter 15 verklaringen geschaard waarmee het voorzitterschap namens de Europese Unie naar buiten is getreden.
Verder hebben we ook de transatlantische dialoog over de Balkanlanden voortgezet. Alle op deze regio gerichte beleidsmaatregelen van de Europese Unie zijn voortdurend onderwerp van gesprek geweest tussen Europa en de Verenigde Staten.
Dat geldt ook voor het beleid ten aanzien van Rusland en het vredesproces in het Midden-Oosten, al heeft mijn opmerking niet zozeer betrekking op de afgelopen maanden, maar vooral op de periode die voorafgaat aan de tragische gebeurtenissen die zich sinds eind september in die regio hebben voorgedaan.
Ook hebben we in dit halfjaar de Verenigde Staten zeer goed op de hoogte gehouden van de huidige ontwikkelingen op het terrein van het Europees veiligheids- en defensiebeleid. Dat is een onmisbare voorwaarde voor een harmonieuze ontwikkeling van dat beleid, een ontwikkeling die thans ook zichtbaar is.
Wat dit voorzitterschap betreft is die dialoog nog niet ten einde, want er is op 18 december aanstaande een Topbijeenkomst gepland in Washington en een dag later een in Ottawa.
Er zijn problemen gerezen bij de Euro-mediterrane Conferentie van Marseille, omdat het voor veel van onze Arabische partners moeilijk was in de huidige omstandigheden aan deze bijeenkomst deel te nemen.
Toch hebben we doorgezet, en uiteindelijk hebben alle partners, op twee uitzonderingen na, de bijeenkomst bijgewoond.
Mijns inziens blijkt uit het verloop van de werkzaamheden en de heftige debatten die over deze uiterst gevoelige kwestie zijn gevoerd dat we er goed aan hebben gedaan die bijeenkomst te laten doorgaan.
Het ging ons natuurlijk ook om voortzetting van het zo belangrijke proces van Barcelona, dat op dit moment onder vuur ligt vanwege de situatie in het Midden-Oosten maar dat een zeer belangrijk project voor de toekomst blijft, een strategisch concept voor de lange termijn dat niet ter discussie gesteld mag worden op grond van de tragische gebeurtenissen van dit moment, hoe afschuwelijk die ook zijn.
De bijeenkomst heeft ondanks alles dus toch plaatsgevonden en we hebben er het financieel kader voor MEDA II voor de periode 2000-2006 aangekondigd, namelijk 5,35 miljard euro.
Daar moeten de door de EIB toegezegde leningen nog bijgeteld moeten worden, waarmee het totaal op bijna 13 miljard euro komt.
Hieruit blijkt wel dat de inzet van de Europese Unie ten opzichte van deze regio bepaald substantieel genoemd mag worden.
Wat het Midden-Oosten betreft, daarvan kan ik zeggen dat het voorzitterschap voortdurend contact houdt met alle betrokken partijen, zelfs op de meest kritieke momenten.
We hebben gedaan gekregen dat de heer Solana kon deelnemen aan de Top van Sharm Al-Sheikh op 17 oktober, en dat was een historisch feit.
We hebben namens de Vijftien een verklaring over deze kwestie afgelegd in Marseille, al was dat niet het hoofddoel van de bijeenkomst in Marseille, die er vooral op was gericht het kader van de Euro-mediterrane samenwerking overeind te houden.
Op 20 november heeft de Europese Unie zich opnieuw uitgesproken over de situatie in het Midden-Oosten, dit keer in strengere bewoordingen vanwege de verslechtering van de situatie ter plekke.
Wij blijven ons ten volle inzetten en in meerdere opzichten zal de komende dagen of weken vooruitgang geboekt kunnen worden.
Het allerbelangrijkste is en blijft - en dat is ook uw standpunt - dat er zo snel mogelijk een einde komt aan het geweld en dat de partijen zonder voorwaarden vooraf de onderhandelingen op inhoudelijk terrein kunnen hervatten.
Verder maakt de heer Solana deel uit van de onderzoekscommissie die zondag in New York bijeenkomt en die naar we hopen snel aan het werk zal gaan.
En ten slotte overweeg ik zelf namens het voorzitterschap een bezoek aan de regio te brengen, na de Top van Nice, in aansluiting op het werk dat dan gedaan zal zijn door deze onderzoekscommissie.
Het voorzitterschap heeft zich ingespannen om de betrekkingen van de Unie met de andere grote regionale samenwerkingsverbanden verder te ontwikkelen via verschillende bijeenkomsten met onze Aziatische partners, waaronder de derde ASEM-bijeenkomst, een topbijeenkomst met Japan en een topbijeenkomst met China.
Eerder al, onder het Portugese voorzitterschap, heeft een topbijeenkomst plaatsgevonden met India, en met de Associatie van Zuid-Oost-Aziatische landen zal nog een bijeenkomst op ministerieel niveau plaatsvinden.
In de kwestie-Noord-Korea hebben we een klein probleem ondervonden, maar ik zou er hier op willen wijzen dat de kwestie zelf niets te maken heeft met het aanknopen van diplomatieke betrekkingen. Wat dat betreft is op zeker moment wel de nodige opschudding ontstaan, maar dat is niet de kern van de zaak; immers, sommige landen hebben al jaren diplomatieke betrekkingen met Noord-Korea, andere landen helemaal niet.
Wij hebben simpelweg besloten ons bezig te houden met de kern van ons beleid inzake Noord-Korea. Op 20 november hebben we hiertoe een aantal beleidslijnen vastgesteld en op basis van die richtsnoeren heeft de Europese trojka een bezoek aan Noord-Korea kunnen brengen.
Onze dialoog met Afrika is op alle niveaus, ook op ministerieel niveau, zeer intensief geweest, met name met de CDAO, maar ook met de SADEC, in het kader waarvan op dit moment overigens nog gesprekken plaatsvinden.
Ook met Latijns Amerika hebben we de dialoog voortgezet: er zijn algemene gesprekken gevoerd in New York, in de marge van de Algemene Vergadering, maar we hebben ook gesproken over een aantal specifieke punten, zoals de steun van de Europese Unie voor het vredesproces in Colombia en de sociale, economische en institutionele projecten van president Pastrana.
Ik wil dit overzicht niet afsluiten zonder te wijzen op het beleid van de Unie ten aanzien van de zogeheten grote globale of horizontale vraagstukken, met name de mensenrechten. Op dit terrein moet er nog hard gewerkt worden om de samenhang van het Europese beleid in de verschillende internationale structuren te vergroten, evenals de samenwerking met de burgermaatschappij.
Op dit punt hebben we de eerder ingezette inspanningen voortgezet.
De tweede editie van het jaarverslag van de Europese Unie over de mensenrechten is aan het Europees Parlement voorgelegd, en op 13 december zal een forum over de mensenrechten plaatsvinden in Parijs.
Verder heeft het Franse voorzitterschap het beleid ter bevordering en versterking van de verdragen inzake ontwapening en non-proliferatie voortgezet, zoals het ook actief heeft deelgenomen aan de voorbereidingen voor de conferentie in 2001 over de onwettige handel in lichte wapens en wapens van klein kaliber.
Het voorzitterschap heeft eveneens het tweede jaarverslag voorbereid over de toepassing van de gedragscode inzake wapenexporten, en daaruit blijkt dat er flinke vooruitgang geboekt is. Dit verslag zal op 4 december door de Raad Algemene Zaken goedgekeurd moeten worden.
Ondanks het feit dat ik mijn uiteenzetting flink heb moeten inkorten kunt u constateren dat de Europese Unie haar activiteiten op alle genoemde terreinen flink aan het uitbreiden is, en aan die activiteiten wordt door al onze internationale onderhandelingspartners grote waarde toegekend.
Ter afsluiting zou ik nog willen zeggen dat de Raad de door de heer Brok uitgesproken bezorgdheid inzake Afghanistan deelt.
Ik wijs erop dat de Unie een aantal maatregelen uitvoert op basis van een gemeenschappelijk standpunt van januari 2000: een volledig embargo op wapenleveringen, politieke druk op de partijen, ondersteuning van de bemiddelingspogingen van de internationale gemeenschap, ondersteuning van de bemiddelingspogingen van vooraanstaande Afghaanse leiders, drugsbestrijding en hulp aan de civiele bevolking.
Over deze kwestie zou de Commissie ongetwijfeld het nodige kunnen zeggen als ze daarvoor de tijd zou hebben, maar het komt erop neer dat alle inspanningen die wij thans leveren om dit getraumatiseerde land te hulp te komen vruchteloos blijven zolang de buurlanden, of andere landen die op enigerlei wijze bij dit probleem betrokken zijn en invloed hebben in dit land, weigeren definitief een einde te maken aan hun interventies en bemoeienissen.
Zover is het op dit moment zeker nog niet, en het Talibanregime blijft vooralsnog ongevoelig voor de argumenten en de druk van buitenaf.
Ik zou graag willen dat ik kon zeggen dat dankzij de druk die wij uitoefenen en de acties die wij ondernemen de situatie zich ten goede keert, maar helaas blijken de omstandigheden in Afghanistan erg weerbarstig te zijn en zo moeilijk te beïnvloeden dat dit soort acties vooralsnog geen effect heeft.
Dat is echter geen reden om bij de pakken neer te zitten.
We moeten onze acties voortzetten, en ik weet dat veel afgevaardigden in deze zaal daarvoor zeer gevoelig zijn.
We zullen dan ook verder gaan op deze weg.
Dit is weliswaar een specifiek onderwerp, maar het is ook een specifieke vraag die is gesteld en daarom, mijnheer de Voorzitter, wilde ik dit antwoord nog even geven.
Mijnheer de Voorzitter, geachte afgevaardigden, ik besef dat ik door het woord tot u te richten een bijdrage lever tot een gedenkwaardige ontwikkeling in de geschiedenis van Europa, want het is naar ik meen voor het eerst dat een minister van Defensie het woord voert in uw Parlement.
Op 24 oktober heb ik in uw Commissie buitenlandse zaken, mensenrechten, gemeenschappelijke veiligheid en defensiebeleid verslag gedaan van de vooruitgang bij de totstandkoming van een Europese defensie.
Het doet me deugd dat ik in aansluiting daarop vandaag in uw Vergadering de resultaten kan toelichten van onze Conferentie over de beschikbaarstelling van capaciteiten van 20 november jongstleden.
Ik zou allereerst mijn instemming willen betuigen met de paragraaf in uw resolutie van 21 november die betrekking heeft op het Europees veiligheids- en defensiebeleid.
Dat beleid, zo lees ik, heeft niet tot doel te wedijveren met het Atlantisch Bondgenootschap, dat de basis blijft van de collectieve defensie van de bondgenoten, en is er niet op gericht een permanent Europees leger op de been te brengen.
Het voorzitterschap is het met die formulering eens, en dat geldt mijns inziens ook voor alle nationale overheden.
Ons doel is vóór 2003 in staat te zijn onze strijdkrachten gezamenlijk in te zetten om de Petersbergtaken uit te voeren wanneer de Europese Raad het besluit neemt een militaire operatie uit te voeren onder verantwoordelijkheid van de Unie.
Wat de militaire capaciteiten betreft - een belangrijk punt - hebben de lidstaten in Helsinki zich ten doel gesteld dat de Unie vóór 2003 in staat moet zijn binnen 60 dagen en voor de duur van ten minste een jaar een troepenmacht op de been te brengen die qua omvang te vergelijken is met een legerkorps, dat wil zeggen een strijdmacht van 60.000 soldaten.
Die strijdmacht zou in militair opzicht autonoom moeten kunnen functioneren en uitgerust moeten zijn met een eigen commandostructuur, een eigen controleorgaan, een eigen inlichtingendienst en een aantal andere ondersteunende eenheden. Verder zouden deze troepen ondersteuning moeten krijgen vanuit de lucht en vanaf zee.
Onze lidstaten hebben tijdens de Europese Raad van Helsinki van een jaar geleden eveneens besloten op korte termijn gezamenlijke doelstellingen vast te stellen ten aanzien van strategische capaciteiten.
De Vijftien hadden de moeilijke opgave deze doelstellingen te vertalen in militaire en technische capaciteiten en die taak hebben ze tot een goed einde weten te brengen.
Ik zou hier willen wijzen op de kwaliteit van deze niet eerder verrichte werkzaamheden, die zijn verricht door een aantal militaire deskundigen uit onze landen en onder leiding stonden van het militair interim-orgaan, dat pas in maart in het leven geroepen is.
Tevens zou ik willen wijzen op de kracht en de doeltreffendheid van de samenwerking met het Atlantisch Bondgenootschap, waaruit een vruchtbare gedachtewisseling is ontstaan over de ontwikkeling van deze nieuwe capaciteiten.
We beschikken nu dan ook over gedetailleerde documenten voor militaire planning, die onlangs zijn aangenomen in de Raad Algemene Zaken.
Het gaat hierbij in de eerste plaats om een catalogus van capaciteiten, een document van 300 pagina' s waarin zeer nauwkeurig wordt aangeven welke militaire capaciteiten door onze Unie als noodzakelijk worden beschouwd om alle Petersbergtaken te kunnen uitvoeren.
Ik wijs erop dat die taken zeer divers zijn: humanitaire hulp, evacuatie van de bevolking, conflictpreventie, maar ook scheiding van de oorlogvoerende partijen met gebruik van geweld.
We beschikken nu dus over een catalogus van capaciteiten die goedgekeurd is door alle landen van de Unie.
Daarnaast hebben we thans de beschikking over een catalogus van troepen, waarin vermeld staat welke bijdrage iedere lidstaat aan de strijdmacht wil leveren op basis van vrijwilligheid.
Die bijdragen, die tijdens de genoemde Conferentie van 20 november door de Vijftien zijn bekrachtigd, vormen een reservoir van meer dan 100.000 manschappen, ongeveer 400 gevechtsvliegtuigen en 100 zeeschepen.
In kwantitatief opzicht kan met deze bijdragen dan ook volledig tegemoet gekomen worden aan de hoofddoelstelling die is vastgesteld door de Raad.
Ik zou twee opmerkingen willen maken naar aanleiding van deze cijfers, waaraan ik natuurlijk nog veel andere cijfers zou kunnen toevoegen.
Dat zal ik echter niet doen, want ik wil het beknopt houden.
Deze cijfers hebben betrekking op een troepenmacht die voor een operatie van de Europese Unie gedurende ten minste een jaar in stand gehouden moet worden. Dit betekent dat elk land ten opzichte van de toegezegde bijdrage over voldoende reserve moet beschikken om de noodzakelijke aflossingen mogelijk te maken.
Verder heb ik het getal van 100.000 manschappen genoemd, maar dat wil niet zeggen dat wij ernaar streven verder te gaan dan de in Helsinki vastgestelde doelstelling. Wel geeft dit getal aan dat we voldoende vakbekwaamheid en specialismen achter de hand hebben om ervoor te zorgen dat het aantal van 60.000 dat de Raad zich ten doel gesteld heeft te allen tijde gehaald kan worden, ongeacht de omstandigheden waarin de militairen uit hoofde van hun beroep op zeker moment verkeren.
Ik zou in het kort nader willen ingaan op deze cijfers om duidelijk te maken dat de Europese Unie, al heeft ze dan besloten zich uit te rusten met militaire capaciteiten, de realiteit niet uit het oog mag verliezen. Deze capaciteiten moeten betrouwbaar en geloofwaardig zijn.
Alle aanwezigen hier begrijpen immers - en zelf spreek ik uit persoonlijke ervaring - dat een democratisch politiek gezag dat besluit troepen in te zetten wanneer het geconfronteerd wordt met een niet te tolereren uitbarsting van geweld, het zich niet kan veroorloven het er maar op te wagen; het moet volledig op zijn troepenmacht kunnen vertrouwen.
In de conclusies van de genoemde Conferentie over de beschikbaarstelling van capaciteiten gaan we verder dan de catalogus waarover ik zojuist gesproken heb.
We zijn namelijk ook overeengekomen te werken aan een kwalitatieve verbetering van die troepenmacht.
De lidstaten hebben zich ertoe verbonden op middellange en lange termijn zowel hun operationele capaciteiten als hun strategische capaciteiten te vergroten.
Meer in het bijzonder hebben we ons voorgenomen om de hervorming van onze strijdkrachten, waarnaar mevrouw Lalumière zojuist verwezen heeft, aan te grijpen om onze eigen capaciteiten verder te vergroten en te zorgen voor een goede afstemming van de bestaande nationale of multinationale projecten waarmee de prestaties van onze strijdkrachten verbeterd kunnen worden.
Het gaat met name om een sneller reactievermogen, een ruimere beschikbaarheid en een betere samenwerking, oftewel wat wij noemen de interoperabiliteit van de Europese strijdkrachten.
De bedoeling is op deze manier onze strategische capaciteiten te vergroten, met name de strategische mobiliteit, die erop gericht is de benodigde troepen snel bij de plaats van handelen te krijgen.
Ook willen we langs deze weg de commando- en controlestructuren alsmede de inlichtingendiensten ten behoeve van die structuren versterken.
Ten slotte willen we ook een aantal capaciteiten ten behoeve van operationele acties van de Europese strijdmacht vergroten.
Daarbij gaat het met name om opsporing van en redding uit gevechtssituaties, antiraketsystemen voor grond-grondraketten, precisiewapens en logistieke ondersteuning.
Deze reeks komt voor een groot deel overeen met de suggesties die in uw resolutie van 21 november gedaan zijn.
Ik zou nog een andere opmerking willen maken over dit alomvattend plan ter vergroting van de Europese militaire capaciteiten.
Sommigen beschouwen het project als een illustratie van de tekortkomingen en zwakheden van de Europeanen.
Maar ik zou willen opmerken dat die tekortkomingen en zwakheden al heel lang bestaan en dat daaraan tot nu toe vanuit de politiek door niemand aandacht is besteed, in ieder geval niet op Europees niveau.
Dankzij de ontwikkeling die wij in gang hebben gezet kunnen de Europeanen thans hun verantwoordelijkheden nemen, toekomstgericht handelen, hun strijdkrachten zo nodig aanwenden ten behoeve van democratische politieke doelstellingen en besluiten nemen over onderwerpen waarover een groot aantal jaren grote onduidelijkheid heeft bestaan.
Het gaat hier dus om een nieuwe impuls die is gebaseerd op een uiting van politieke wil van onze lidstaten. Geloofwaardig is die impuls pas indien hij ook een vervolg krijgt.
Daarom hebben we een follow-up- en evaluatiemechanisme aangenomen aan de hand waarvan de vorderingen gemeten kunnen worden.
Dat instrument zal tijdens de Europese Raad van Nice goedgekeurd worden.
Het is vanzelfsprekend gebaseerd op de beslissingsautonomie van de Europese Unie en op de erkenning van het vrijwillige en politieke karakter van de aangegane verplichtingen.
Aan de hand van dit instrument zullen we de toekomstige besluiten van de lidstaten kunnen toetsen aan de eerder gemaakte afspraken en mijns inziens zal dit mechanisme de nationale overheden aanmoedigen en stimuleren adequate besluiten te nemen.
U ziet dus dat Europa vastbesloten is een duurzame inspanning te leveren om het gemeenschappelijk defensiebeleid geloofwaardig te maken.
Daarvoor is wel een snelle tenuitvoerlegging van de genomen besluiten nodig.
Zoals gezegd hebben onze vijftien landen zich ten doel gesteld de Europese strijdmacht vanaf 2003 operationeel te maken.
Wij zouden graag zien dat de permanente organen zo snel mogelijk na de Top van Nice ingesteld worden.
In 2001 zal het systeem operationeel gemaakt moeten worden; dat zal een van de taken zijn voor onze vrienden van het Zweedse voorzitterschap.
Daarbij gaat het met name om de militaire staf van de Europese Unie, die snel zal moeten kunnen beschikken over eigen voorzieningen en adequate procedures.
In 2003 zullen de permanente organen startklaar zijn, en in de tussenliggende periode zal de Europese Unie een voorzichtig begin kunnen maken met het vervullen van bepaalde Petersbergtaken. Tot zover mijn opmerkingen, die met het oog op de regels van uw Parlement noodzakelijkerwijs beknopt en dus ook onvolledig zijn.
Dit zijn de concrete resultaten tot nu toe van het beleid inzake de militaire capaciteiten. Voorzover die resultaten nog niet goedgekeurd zijn, zal die goedkeuring gegeven worden tijdens de Europese Raad van Nice.
Met uw welnemen, mijnheer de Voorzitter, geachte afgevaardigden, zou ik heel kort nog willen wijzen op de grote politieke betekenis van deze nieuwe missie, die wordt onderschreven door een meerderheid van het grote publiek en waarmee de Unie een instrument voor het uitoefenen van politieke invloed in handen heeft gekregen waaraan het haar tot nu toe heeft ontbroken.
Deze missie is gebaseerd op een duidelijk politiek streven van de nationale overheden, een politieke wil die in contrast staat met de talrijke teleurstellingen die we sinds het begin van de Europese eenwording op dit terrein gekend hebben.
Ik zou dan ook mijn collega' s willen bedanken, de ministers van Buitenlandse Zaken en van Defensie, die deze substantiële stap vooruit mogelijk hebben gemaakt. Uiteraard bedank ik ook het Europees Parlement voor zijn grote belangstelling voor dit nieuwe, grootse project.
Mijnheer de Voorzitter, wanneer wij onderwerpen als het veiligheids- en defensiebeleid en conflictoplossing bespreken, mogen wij nooit vergeten wat de fundamentele bestaansreden voor de Europese Unie is: deze Unie vormt in de wereldgeschiedenis het beste voorbeeld van conflictoplossing.
Wanneer wij naar de afgelopen eeuw kijken, zien we dat we in de eerste helft daarvan twee wereldoorlogen hebben gehad - de bloedigste in de wereldgeschiedenis - met miljoenen doden.
Toch hebben in diezelfde eeuw diezelfde mensen in diezelfde landen de Europese Unie in het leven geroepen. De beginselen die het hart van de Europese Unie raken, zullen wanneer zij waar dan ook ter wereld worden toegepast, vrede brengen.
Als wij het hebben over conflictoplossing, waarom stuurt u in plaats van soldaten niet deze boodschap? Waarom overweegt u niet om, gezien de enorme fundamentele ervaring van de Europese Unie op het gebied van de oplossing van conflicten, binnen de Europese Commissie een afdeling vrede en verzoening en een commissaris voor vrede en verzoening in te stellen.
(Applaus van links)
- (EN) Sta mij toe om even in te gaan op wat mijn gewaardeerde vriend, de heer Hume, zojuist zei.
Hij heeft, in een deel van de wereld dat ik goed ken, met zijn eigen persoonlijke visie op de oplossing van conflicten meer bereikt dan de meeste andere mensen. Voor zijn inspanningen op dat gebied heeft hij ook wereldwijd terecht erkenning gekregen.
Uiteraard heeft hij gelijk met zijn opmerking over de bijdrage van de Europese Unie aan het oplossen van conflicten.
Een Amerikaans-Japanse politieke wetenschapper heeft in 1989 een boek geschreven met de sombere titel "Het einde van de geschiedenis".
Inmiddels hebben we zelf al weer aardig wat geschiedenis meegemaakt sinds 1989, maar op één punt had hij absoluut gelijk: wij waren in 1989 inderdaad getuige van het einde van een bijzonder beschamende en veel te lange periode in de geschiedenis van Europa.
Wij weten allemaal dat de gedachte achter de totstandkoming van de EU, het doel van de oprichters van de Europese Unie was om te voorkomen dat Europa zijn eigen ondergang zou bewerkstelligen door weer een volgende burgeroorlog.
Dat is overigens niet een van de minste resultaten die de afgelopen paar jaar is bereikt, want wij zijn erin geslaagd om op dit continent voor de stabilisering van een liberale democratie te zorgen. Het Franse voorzitterschap staat voor de belangrijke taak om leiding te geven aan de voltooiing van dit proces in Nice.
Met betrekking tot die liberale democratie worden wij nu geconfronteerd met het probleem dat wij een stabilisering voor het gehele Europese continent moeten bewerkstelligen. Dat is de kern van de uitbreiding en van het uitbreidingsproces.
Daarom is het uitbreidingsproces niet alleen maar een strategische kwestie - niet alleen een economische, maar ook een morele zaak - het is een kwestie die nauw verbonden is met hetgeen de geachte afgevaardigde zojuist zei met betrekking tot het oplossen van conflicten.
Ik ben hier echter niet gekomen om over dat onderwerp te spreken, maar om te reageren op mijn gewaardeerde vriend, de heer Brok, en op mevrouw Lalumière. Ik dank ze allebei voor hun uitstekende verslagen.
Door deze verslagen en de daaruit voortvloeiende ontwerpresoluties krijgen wij de beschikking over een aantal zeer ambitieuze richtsnoeren voor onze toekomstige werkzaamheden.
Ik ben dankbaar dat ze over het algemeen het externe optreden van de Europese Unie in hoge mate ondersteunen. Het beleid op dat gebied is ontwikkeld door de Raad, de Commissie en, sinds zijn aantreden iets meer dan een jaar geleden, mijn collega, Javier Solana.
Ik ben het van harte eens met de strekking van deze resoluties en verslagen.
Het zou niet zinvol zijn om vanavond in te gaan op alle punten die in deze verslagen en ontwerpresoluties aan de orde worden gesteld. Dit is verder ook niet het moment om ons complete buitenlandse beleid over de hele wereld onder de loep te nemen.
In plaats daarvan wil ik slechts een paar opmerkingen maken over een aantal belangrijke elementen in de twee verslagen over het GEVDB en het gemeenschappelijk buitenlands en veiligheidsbeleid.
De ministers hebben in hun redevoeringen al gewezen op de belangrijke ontwikkelingen in de afgelopen weken met betrekking tot een vergroting van de Europese bijdrage aan de eigen veiligheid van Europa.
Ik zal hier niet herhalen wat zij reeds hebben gezegd en bovendien, en dat heb ik al heel vaak duidelijk gemaakt, zijn de militaire aspecten geen zaak voor de Europese Commissie.
Het zijn geen - ik herhaal geen - zaken voor de Europese Commissie.
De enige kennis die ik wellicht in deze discussie kan inbrengen, is in mijn hoedanigheid als voormalig opperbevelhebber van het garnizoen in Hong Kong.
Dit is terecht een kwestie voor de lidstaten.
Het is heel duidelijk een onderwerp waar de ministers verantwoordelijk zijn voor de besluitvorming.
Het is geen zaak voor de Europese commissarissen.
Ik vind sommige commentaren over de oprichting van deze interventiemacht in het land dat ik heb beste ken buitengewoon merkwaardig.
Er wordt beweerd dat de NAVO hierdoor wordt ondermijnd, maar de NAVO heeft al heel duidelijk te kennen gegeven dat zij de plannen van de Europese ministers steunt.
Er wordt ook beweerd dat de Verenigde Staten bezwaar zouden hebben.
In een van de Engelse krantenkoppen van afgelopen zondag stond: "VS trekken zich terug uit NAVO als EU vasthoudt aan eigen reactiemacht", terwijl de regering van de Verenigde Staten juist een groot voorstander van dat initiatief is.
Telkens als vertegenwoordigers van de Amerikaanse regering benadrukken hoezeer zij de Europese plannen steunen, verschijnt er weer iemand in de media in mijn vaderland om te vertellen dat zij niet echt begrijpen wat voor henzelf het beste is.
Elke keer als dit gebeurt, wordt weer iemand anders tevoorschijn getoverd - meestal iemand uit een vorige regering of uit een vergane periode in onze transatlantische betrekkingen - die vertelt dat de dingen veranderd zijn en dat deze ontwikkeling zeker schadelijke gevolgen zal hebben voor de relatie tussen Europa en de Verenigde Staten.
Duidelijk is in ieder geval het volgende: ten eerste zou de relatie tussen de Europese Unie en de Verenigde Staten pas echt verslechteren als wij de huidige voorstellen niet zouden uitvoeren - als wij onze voornemens niet succesvol in de praktijk brengen.
Ten tweede is er nog een andere kwestie waar geen misverstand over moet bestaan.
Niemand beweert dat de Verenigde Staten van plan zijn om hun strategische afspraken met Europa af te bouwen.
Wat mensen zich echter steeds vaker realiseren, is dat in de Amerikaanse publieke opinie de weerstand zal groeien - en dat is begrijpelijk - om de levens van Amerikanen te riskeren vanwege de gevolgen van die bloedige, kleine Europese tragedies.
Bij de aanloop naar de bombardementen op Joegoslavië tijdens de Kosovo-crisis was ik in de Verenigde Staten. Ik heb daar de discussies bij "Larry King Live" en overal elders gevolgd.
De strekking van alle discussies kwam precies overeen met het beeld dat ik u zojuist schetste.
Zoals ik al heb gezegd, is het overduidelijk dat onze betrekkingen met de Verenigde Staten zeer nadelig beïnvloed zullen worden als wij niet meer voor onszelf doen.
In de jongste geschiedenis van Bosnië hebben we een situatie gezien waarin een aantal van onze soldaten vaak in onacceptabele situaties terechtkwam, niet alleen op militair maar ook op moreel gebied.
De recente gebeurtenissen in Kosovo onderstrepen hoe belangrijk het is dat Europa meer zijn eigen boontjes gaat doppen.
Dat proberen wij nu ook te doen en eerlijk gezegd vind ik het zowel dom als lasterlijk dat er gesuggereerd wordt dat het onze bedoeling is om een Europees leger te creëren of dat wij de Amerikanen Europa uit willen trappen.
Ik ben het helemaal eens met wat mijn geachte vriend, de heer Brok, gezegd heeft in zijn algemene conclusies over het gemeenschappelijk buitenlands en veiligheidsbeleid.
Wij hebben veel bereikt sinds het besluit in 1991 in Maastricht om een stap te zetten in de richting van een politieke samenwerking naar een gemeenschappelijk buitenlands beleid.
Er moet echter ook nog veel gebeuren om een solide GBVB te ontwikkelen.
Er is behoefte aan een verdere versterking van de samenhang en effectiviteit in de externe activiteiten van de Europese Unie op basis van een pijleroverschrijdende aanpak.
De ervaringen van de afgelopen paar jaar hebben aangetoond dat voor het externe optreden van de Europese Unie meer nodig is dan een koppeling van goede beleidsvoornemens aan technische samenwerking.
Wij zullen drie beleidselementen moeten integreren tot een samenhangend geheel: het communautaire beleid, het GBVB - met inbegrip van het GEVDB - en de nationale acties door de lidstaten.
Het is noodzakelijk dat wij op extern gebied niet alleen een zinvol en begripvol partnerschap creëren tussen de instellingen van de Unie, inclusief het Europees Parlement, maar ook een zeer intensieve coördinatie met de lidstaten.
Wij staan voor de uitdaging om ervoor te zorgen dat de grootste groep van handelsnaties en verstrekkers van ontwikkelingshulp ter wereld ook zijn politieke aanwezigheid laat merken.
Wij zijn in staat om een wezenlijke bijdrage te leveren en daar moeten wij niet voor terugschrikken.
Dit heeft voor de Gemeenschap tot gevolg dat wij onze externe ondersteuning moeten hervormen, dat wij onze interne procedures moeten verbeteren en dat wij een kader moeten creëren waarbinnen wij het gehele scala aan communautaire instrumenten kunnen mobiliseren ter ondersteuning van de afgesproken externe doelstellingen. Wij zijn niet op zoek naar nieuwe instrumenten.
Wij hebben ook geen nieuwe instrumenten nodig.
Wij willen alleen maar de bevoegdheden waarover wij reeds krachtens het Verdrag beschikken, effectiever uitoefenen. Het Parlement heeft diezelfde wens uitgesproken en daar ben ik uiteraard erg blij mee.
In zijn betoog wees minister Védrine op de prioriteit die wij aan de hervorming van ons externe optreden hebben gegeven en aan de effectievere en verstandigere uitvoering van onze programma's.
Ik heb dit onderwerp al een aantal keren in het Parlement besproken en ik wil daar vandaag niet weer te veel tijd aan besteden.
Wij hebben echter wel vooruitgang geboekt en dat is voornamelijk te danken aan de leidinggevende rol die het Franse voorzitterschap op dit terrein heeft gespeeld.
Wij hebben bijzonder efficiënt samengewerkt om te zorgen dat de programma's die wij gaan uitvoeren, ook kunnen rekenen op de instemming van de Europese belastingbetalers, en dat de begunstigden in landen over de hele wereld de benodigde hulp zo snel mogelijk krijgen doordat wij allereerst de projecten met de hoogste prioriteit zullen ondersteunen.
Het is mij niet ontgaan dat de geachte afgevaardigde in zijn verslag oproept om gemeenschappelijke strategieën te ontwikkelen voor Afrika, Latijns Amerika en de westelijke Balkan.
Wat de westelijke Balkan betreft, ben ik het niet met hem eens dat wij een gemeenschappelijke strategie moeten ontwikkelen; wij beschikken namelijk al over een behoorlijk goede strategie voor de westelijke Balkan.
Dat kwam ook terug in het verslag dat Javier Solana en ik eerder dit jaar aan de Raad hebben voorgelegd.
Op dit moment staan wij voor de uitdaging om vast te blijven houden aan die strategie en te zorgen dat die strategie ook effect heeft. Wij moeten de westelijke Balkan een perspectief bieden op een nauwere band met de Europese familie, zodat de landen in die regio gestimuleerd worden om de economische en politieke veranderingen en hervormingen door te voeren die noodzakelijk zijn voor hun stabiliteit en welvaart op langere termijn.
Ik wil de geachte afgevaardigde, mevrouw Lalumière, bedanken voor de toelichting op haar verslag over conflictpreventie. De Commissie treft op dit gebied voorbereidingen in overleg met de Hoge Vertegenwoordiger voor de Europese Raad in Nice.
De Commissie is voornemens om de komende lente op dit verslag te reageren met een mededeling over de wijze waarop conflictpreventie over de gehele linie geïntegreerd zou kunnen worden in de programmering op het gebied van externe ondersteuning.
Op 27 september heeft de Commissie een ontwerpbesluit betreffende crisisbeheersing aangenomen ten behoeve van het creëren van een communautair mechanisme voor de coördinatie van civiele beschermingsinterventies in noodsituaties.
Dit ontwerpbesluit ligt nu bij de Raad en ik hoop van harte dat het binnenkort aangenomen zal worden.
Met de ontwerpverordening betreffende de oprichting van een snelle reactiefaciliteit, die voor het einde van dit jaar aangenomen zou moeten worden, krijgt de Commissie de mogelijkheid om op basis van één begrotingslijn en één rechtsgrondslag met een breed scala aan instrumenten snel te kunnen reageren op een crisis doordat een aantal acties gelijktijdig uitgevoerd kunnen worden.
Ik wil in dat verband nog slechts één ding herhalen: wij hebben het over een snelle reactiefaciliteit.
Dat is wat de Commissie graag zou willen.
De Commissie is verder niet betrokken bij de oprichting van de snelle reactiemacht.
Ik wijs hierbij nogmaals op de niet altijd geheel evenwichtige en objectieve media in mijn eigen land die nogal wat moeite schijnen te hebben met dat onderscheid.
Wij zijn voorstander van een administratieve maatregel; een maatregel waardoor de soms wat trage Commissie sneller kan reageren in crisissituaties.
Zelfs voor de omslachtige procedures die wij binnen de Commissie hanteren, hebben we geen behoefte aan een strijdmacht van 60.000 manschappen om onze doelstellingen te realiseren.
Waar wij wel behoefte aan hebben, is de steun van het Parlement, zodat deze ontwerpverordeningen zo snel mogelijk aangenomen worden.
Net zoals de minister zal ik kort reageren op de opmerkingen van de geachte afgevaardigde, de heer Brok, over Afghanistan.
Wij zijn net zo bezorgd als de minister over de recente toename van de gevechten in het noordoosten van Afghanistan. Wij maken ons ook zorgen over de verslechterde humanitaire omstandigheden voor de bevolking die daarvan het gevolg zijn.
Duizenden mensen zijn uit hun huizen weggevlucht om de vijandigheden te ontlopen. Krachtens het gemeenschappelijk standpunt van de Europese Unie betreffende Afghanistan van 14 januari van dit jaar heeft de Unie zich onder andere tot doel gesteld om een duurzame vrede in Afghanistan te bewerkstelligen.
Hiermee wordt steun gegeven aan de centrale rol van de Verenigde Naties om door middel van haar speciale afgezant, de heer Vendrell, de partijen in het conflict zodanig nader tot elkaar te brengen dat er in dat land een regering met een breed draagvlak kan worden samengesteld.
De Europese Unie heeft ook andere pogingen gestimuleerd om de vrede in Afghanistan te bewerkstelligen, zoals die van de zes-plus-twee-groep en de initiatieven van de voormalige koning en van de Organisatie van de Islamitische Conferentie.
Tegelijkertijd blijft de Europese Unie er bij landen die zich inmengen in het conflict op aandringen om hun militaire en paramilitaire personeel en hun inlichtingendiensten uit Afghanistan terug te trekken en om alle andere militaire ondersteuning aan de betrokken partijen bij het conflict te beëindigen.
Met betrekking tot de hulpverlening op humanitair gebied heeft de Commissie het afgelopen jaar vooral door het Bureau voor humanitaire hulpverlening ECHO een aantal specifieke interventies uitgevoerd om de nood in dat land als gevolg van de catastrofale droogte te lenigen en hulp te bieden aan de bevolking die gevlucht is als gevolg van de gevechten in het noordoosten van het land. In dat verband zijn financiële middelen ter beschikking gesteld ten behoeve van de voedselveiligheid en voor overwinteringspakketten.
Tot nu toe gaat het dit jaar om een totaal bedrag van 14 miljoen euro aan verstrekte en toegezegde financiële steun.
Daarnaast hebben lidstaten ook nog afzonderlijke bijdragen verstrekt.
Tot slot kan ook ik onderstrepen wat al door anderen is gezegd.
Wij hebben buitengewoon veel bereikt in een opmerkelijk korte tijd.
Er zijn mensen die vinden dat de Europese Unie soms aan sclerose lijdt, of die de Unie verwijten dat zij niet in staat is om initiatieven te ontplooien, om visie te tonen, om zich verder te ontwikkelen om te kunnen reageren op de problemen in de moderne wereld. Deze mensen zouden misschien eens moeten kijken naar de vooruitgang die de afgelopen maanden in een erg korte periode is geboekt met betrekking tot het creëren van een GBVB met een eigen integriteit en met zeer aanzienlijke, nieuwe mogelijkheden.
Het is een opmerkelijke bijdrage.
Ik hoop dat we in de Commissie in staat zullen zijn om een bijdrage te leveren aan de zinvolle discussie over conflictpreventie.
Onze andere grote bijdrage zal moeten zijn, dat we laten zien dat we de reeds aan ons toebedeelde taken ook veel effectiever kunnen uitvoeren dan in het verleden het geval is geweest.
Hartelijk dank, commissaris Patten.
(De vergadering wordt om 20.10 uur onderbroken en om 21.00 uur hervat)
Mijnheer de Voorzitter, de heer Brok heeft zeer goed duidelijk gemaakt wat onze fractie vindt van de vorderingen die zijn gemaakt op defensiegebied en hoe ze denkt over de weg die we nog te gaan hebben op dit terrein.
Mevrouw Lalumière wil ik hier slechts zeggen dat die fractie haar voortreffelijk verslag morgen zal steunen.
Ik wil me in mijn betoog concentreren op de situatie in Afghanistan.
In juni ben ik zelf in dat gebied geweest en ik heb toen niet alleen de ellendige omstandigheden gezien waarin de vluchtelingen verkeren, maar ook kennis gemaakt met het fanatisme van de Talibanstrijders waarmee ik heb kunnen spreken.
Sinds de val van Talokan in september - aanleiding tot de eerste ontwerpresolutie van ons Parlement en tot het debat van vandaag - is de situatie met de dag slechter geworden, in het bijzonder in humanitair opzicht.
Door de belegering van Talokan is de enige aanvoerroute naar de Panjshirvallei en de Chamalivlakte afgesneden. Daar zijn niet alleen de troepen van commandant Massoud samengetrokken, maar daar bevindt zich ook een groot deel van de verdreven en gevluchte bevolking.
Zoals we eerder al gezegd hebben is een militaire oplossing in dit gebied zonder meer uitgesloten, en ik heb zojuist dan ook met belangstelling kennis genomen van de verklaringen van het voorzitterschap van de Raad, die de bereidheid heeft uitgesproken alle mogelijke druk uit te oefenen op de buurlanden, met name Pakistan, om een einde te maken aan de interventies in dit gebied en te zoeken naar een politieke oplossing.
Maar, ik zeg het nog maar eens, we moeten ons vooral richten op de humanitaire kant van de zaak, want de situatie wordt hoe langer hoe nijpender.
In de Pansjhirvallei, op de Chamalivlakte en in het noorden van het land - dat vanuit Tadzjikistan nog steeds zeer moeilijk bereikbaar is - bevinden zich op dit moment meer dan 30.000 gezinnen die alles kwijt zijn en waarvan de helft zelfs geen dak boven het hoofd heeft.
De helft, dat wil zeggen 15.000 gezinnen.
Momenteel is het daar 3 tot 6 graden onder nul, en het enige voedsel dat deze gezinnen de afgelopen maand ontvangen hebben is een zak meel.
Er moet dan ook met grote spoed een humanitaire hulpoperatie op gang gebracht worden.
Ik geloof trouwens dat daarom al gevraagd is.
Er moet een voedseldepot komen in Duchambe, en mijns inziens moeten we ook overwegen - in andere tijden en op andere plaatsen hebben we het ook gedaan - een luchtbrug op te zetten.
Het is een kwestie van leven of dood voor deze mensen.
Voorzitter, ik zal mijn bijdrage concentreren op het verslag van mevrouw Lalumière.
Namens de gehele PSE-fractie wil ik mijn waardering uitspreken voor het voortreffelijke verslag van Catherine Lalumière, onze zeer geachte collega.
Mijn fractie steunt haar opstelling en wij zijn dankbaar voor de evenwichtige tekst waarin de juiste accenten worden gezet.
We krijgen immers een nieuwe aanpak van het gemeenschappelijk buitenlands en veiligheidsbeleid waarin de civiele component op zijn minst gelijkwaardig is aan de militaire.
De snelle interventiemacht lijkt met voortvarendheid tot stand te komen, waarvoor onze complimenten.
De lidstaten hebben toezeggingen gedaan die recht doen aan eerder uitgesproken ambities.
Nu komt het erop aan daaruit ook een effectieve, efficiënte Europese eenheid te smeden die onder eenduidige leiding zal staan.
Dat zal de echte test voor de Europese Unie worden in mijn opvatting.
Er wordt een nieuwe dimensie aan het gemeenschappelijk buitenlands en veiligheidsbeleid toegevoegd.
Dat maakt de vraag naar een goede parlementaire controle indringend.
Delen de Raad en de Commissie de voorstellen in het verslag-Lalumière dienaangaande?
We maken nog twee andere kanttekeningen.
De beschreven ontwikkelingen zijn een nieuwe stimulans voor de Europese wapenindustrie en die kan zij gebruiken.
Maar wij willen exportdruk voorkomen en willen daarom de wapenexportregels verbeteren en wij zullen ook een amendement in die zin ondersteunen.
Mijn fractie erkent dat er discussie zal ontstaan over de diverse facetten maar zoekt in de eerste instantie naar nieuwe middelen via herstructurering.
We sluiten een eventuele verhoging van de defensie-uitgaven niet uit, maar dat zal op zich bekeken moeten worden ook in lijn met andere prioriteiten op bijvoorbeeld sociaal en economisch gebied.
Ons bevalt in het verslag natuurlijk zeer de nadruk op de civiele component van het gemeenschappelijk buitenlands en veiligheidsbeleid.
De indruk wordt weleens gewekt dat de toekomst van het GBVB staat of valt met het opzetten van een autonome militaire capaciteit.
Is dat terecht?
Volgens de pers in ieder gaval niet.
De snelle reactiemacht is bedoeld voor de uitvoering van Petersbergtaken.
We moeten de betekenis daarvan echter niet overdrijven.
Ik ben het weliswaar niet eens met de cynici die zeggen dat Europa er een onbruikbaar speeltje bij krijgt. Het is echter waar dat in veel situaties de snelle reactiemacht niet meteen inzetbaar zal zijn.
We zien haar als een instrument dat naast andere ingezet kan worden, of beter gezegd, indien mogelijk ná andere instrumenten.
Conflictpreventie heeft de voorkeur boven militair crisismanagement.
De EU is beter uitgerust dan bijvoorbeeld de NAVO voor dergelijke vredesconflictpreventietaken.
Wij wensen versterking van die capaciteit.
Wij zijn soms sceptisch over de inspanningen van de Europese Unie ter zake.
Er is een soort fixatie ontstaan op het militaire instrument.
Op dat punt lijken resultaten gemakkelijker te halen.
Aan het tweede deel van de besluiten van Helsinki wordt in onze opvatting veelal lippendienst bewezen.
Op een dergelijke kritiek wordt dan vaak gereageerd met een verwijzing naar de headline goals voor politie-inzet of de snelle reactiefaciliteit die nu door de Commissie op touw wordt gezet.
Wij steunen deze stappen maar er moet meer gebeuren om de civiele aspecten van het Europese veiligheidsbeleid te versterken.
Wij willen scenario's en een samenhangende planning.
Wanneer hebben wij welke instrumenten nodig?
Het geheim van de Europese Unie is haar civiele grondslag, dat willen wij duidelijk in het buitenlands beleid van de Unie tot uitdrukking gebracht zien.
Mijnheer de Voorzitter, mijnheer de Raadsvoorzitter, het duurt vaak lang voor er zichtbare resultaten zijn als kwesties op Europees niveau worden behandeld.
Ongeduldige burgers klagen erover dat de Europese bureaucratische molen erg langzaam maalt.
Binnen het Europese veiligheidsbeleid is de ontwikkeling echter verbazingwekkend snel gegaan sinds er in december 1999 in Helsinki besloten is dat er een gemeenschappelijke Europese legermacht moet komen.
Het is een goede zaak dat die er komt.
We moeten onszelf en de wereld laten zien dat Europa de kracht en de wil heeft om tragedies zoals op de Balkan in de toekomst te voorkomen.
Vanzelfsprekend moet de EU meer verantwoordelijkheid nemen in de directe nabijheid van de Unie wat betreft conflictpreventie, crisisbeheersing, vredesmissies enzovoort.
De ELDR-Fractie staat volledig achter het verslag-Brok.
We steunen in grote lijnen ook het verslag-Lalumière.
We zijn echter van mening dat het belang om geen overlappende structuren met de NAVO te ontwikkelen niet vaak genoeg onderstreept kan worden.
Het lijkt daarom enigszins overbodig om al te gedetailleerd te regelen hoe bijvoorbeeld een Europees ruimtecommando georganiseerd moet worden.
Het is van belang om de transatlantische link en de blijvende betrokkenheid van de Verenigde Staten bij Europa te behouden.
De EU moet geen eigen vaste defensiemacht tot stand brengen.
Zoals gezegd gaat de ontwikkeling snel.
In het ene na het andere land is de afgelopen week aangegeven hoeveel soldaten, vliegtuigen, onderzeeboten e.d. de landen kunnen leveren voor het operationeel maken van de legermacht.
Als men het debat in een aantal lidstaten volgt, wordt het duidelijk dat de ontwikkeling voor veel burgers enigszins verwarrend is.
Commissaris Patten bracht verslag uit van het debat in Groot-Brittannië.
In een ander land, dat mij na aan het hart ligt, wordt een redelijk verhitte discussie gevoerd.
In Zweden wordt een enigszins ongeïnspireerd debat gevoerd over de neutraliteit, een begrip waarvan de meesten weten dat het een restant is van de koude oorlog dat vandaag de dag niet meer van toepassing is.
Daarom hebben wij in het Europees Parlement een des te grotere verantwoordelijkheid om dit debat te voeren en het in ontwikkeling zijnde defensie- en veiligheidsbeleid kritisch te onderzoeken en te bespreken.
Dat betekent dat er voor ons parlementariërs structuren moeten komen, zodat wij informatie over de besluiten kunnen krijgen, kunnen debatteren, deelnemen en verantwoordelijkheid kunnen eisen.
Ook de burgers moeten zoveel mogelijk toegang tot informatie en documenten krijgen.
Dat is een belangrijke voorwaarde voor de politiek om vertrouwen te winnen.
Het zogeheten Solana-besluit van afgelopen zomer werd in het Parlement zwaar bekritiseerd.
Het houdt in dat activiteiten op het gebied van het buitenlands en veiligheidsbeleid gevrijwaard zijn van controle.
Dat is natuurlijk onacceptabel.
Daarom hebben we de rechtbank gevraagd om dit besluit te onderzoeken.
Dezelfde ideeën over zoveel mogelijk transparantie kwamen tot uitdrukking in het verslag-Cashman, dat we twee weken geleden in Straatsburg met een grote meerderheid hebben aangenomen.
Ik hoop daarom op een brede steun voor de amendementen van de liberale fracties betreffende deze kwesties over transparantie en controle van de burgers.
Ter afsluiting wil ik de grote bezorgdheid van mijn fractie tot uitdrukking brengen over de steeds slechtere situatie in Afghanistan. Ik wil de Commissie en de Raad oproepen hun uiterste best te doen en hun inspanningen voor een vreedzame oplossing te vergroten en de burgerbevolking te steunen, met name nu de winter voor de deur staat.
Voorzitter, mijnheer Richard, commissaris, ik wil me in mijn bijdrage beperken tot twee belangrijke onderdelen van het verslag van mevrouw Lalumière.
Het eerste onderdeel is het gedeelte over conflictpreventie en crisisbeheer.
Ik ben blij dat dat gedeelte zo'n belangrijk onderdeel uitmaakt van haar verslag, omdat het gebaseerd is op de analyse die, ik zeg het eerlijk, door de groenen al eerder en vaker is gemaakt, met name dat de kracht van de Europese Unie gelegen is in het voorkomen van conflicten en dat men slechts in laatste instantie, helaas, terug zal moeten kunnen vallen op militaire middelen.
Een goed voorbeeld daarvan vind ik het Stabiliteitspact voor de Balkan.
Het is wat mij betreft een voorbeeld van hoe het wel moet in de Europese Unie, hoe met veel middelen bijvoorbeeld op het gebied van democratie, bijvoorbeeld in de steun van vrije media, bijvoorbeeld op het gebied van onderwijs, en aangetoond wordt dat een conflict-preventerende politiek helpt en zoden aan de dijk zet.
Wat ik wel hoop, en in die zin kan ik collega Wiersma bijvallen, is dat de woorden die in het verslag staan over conflictpreventie niet alleen lippendienst zijn maar ook daadwerkelijk in de praktijk worden omgezet in concrete doelen waar geld en politieke wil in geïnvesteerd wordt, anders zijn wij nog veel verder van huis, namelijk dat wij het mooie beloven en het slechte doen.
Het tweede gedeelte waar ik op terug wil komen is het militaire gedeelte.
Daar zijn twee kritiekpunten van mijn fractie die tot onze tevredenheid in het verslag van mevrouw Lalumière zijn beland.
Het eerste is de rol van het Europees Parlement, ook al door meerdere collega's genoemd.
Het blijft volstrekt onduidelijk in de huidige voorstellen wat die rol zou moeten zijn.
Wat mij betreft zou die moeten zijn dat het Europees Parlement in de toekomst bij het opstellen van het broodnodige strategisch concept, direct betrokken wordt en ook in de toekomst als het zover komt, bij de beslissing over de inzet van de Europese vredesmacht.
Op dat punt heb ik een zeer concrete vraag aan de heer Richard.
In de Nederlandse pers duiken steeds weer berichten op dat in het akkoord van Saint Malo, wat zijn land met Engeland gesloten heeft begin dit jaar, dat daar een geheim protocol bij zit waarin beide landen, Frankrijk en Engeland, zeggen en mekaar beloven dat het Europees Parlement nooit zeggenschap zal krijgen over enig onderdeel van het veiligheidsbeleid.
Ik wil de heer Richard graag om zijn reactie daarop vragen en hem vragen wat volgens hem wel de rol van het Europees Parlement zou moeten zijn als dat geheime protocol er niet is.
Tweede punt van kritiek, ook dat is opgenomen in het verslag van mevrouw Lalumière, is het ontbreken van enig strategisch concept.
Om het heel simpel te zeggen: waar, wanneer en hoe zou in de toekomst die Europese interventiemacht moeten optreden?
Mij is dat volkomen onduidelijk.
Ik was dan ook lichtelijk verbijsterd, eerlijk gezegd, vorige week toen de heer Solana op de vraag of er wel een strategisch concept is, volmondig ja antwoordde, ja, wij hebben een strategisch concept, wij hebben alleen nog maar de troepen nodig.
Ik wil de heer Richard op dat punt vragen of hij het eens is met de heer Solana.
Is er een strategisch concept?
En als dat er is kan hij mij dan aantonen waar dat staat, want dan zou ik dat graag lezen.
Ten slotte, een punt van kritiek dat helaas niet in het verslag van mevrouw Lalumière is opgenomen is het financiële aspect.
Ik vind dat de boodschap van het Europees Parlement klip en klaar moet zijn: wij steunen deze ontwikkeling, maar daar hoort bij dat bezuinigd wordt op de huidige staande legers zodat het mogelijk wordt om te investeren in nieuwe middelen die ook wij nodig vinden.
Mijnheer de Voorzitter, mijnheer de voorzitter van de Raad, mijnheer de vice-voorzitter van de Commissie, een andere afgevaardigde van mijn fractie, de heer Modrow, zal straks het woord voeren over de defensiekwesties.
Ik zal me van mijn kant concentreren op wat in het verslag-Brok de hoeksteen van het gemeenschappelijk buitenlands en veiligheidsbeleid genoemd wordt, de handhaving van vrede en vrijheid en conflictpreventie.
Ik zal me beperken tot één voorbeeld, een uiterst actueel voorbeeld dat zeer goed duidelijk maakt wat er in ons beleid moet veranderen: het Midden-Oosten.
Wat dit onderwerp betreft betreurt de heer Brok terecht, ik citeer, "het aanhoudende onvermogen van de Unie een constructieve rol te spelen" . En op dit punt staat het Franse voorzitterschap niet ter discussie.
Ik ben net terug van een bezoek aan Israël en de Palestijnse gebieden, waar ik de afgelopen week een delegatie van mijn fractie geleid heb.
Ik kan u zeggen dat de verwachtingen van de Palestijnen ten aanzien van Europa hooggespannen zijn.
Met de Europese vlag op de auto heeft men overal toegang, zelfs tot de meest miserabele vluchtelingenkampen.
We mogen deze mensen niet teleurstellen.
Maar wat verwachten ze precies van ons?
Eigenlijk gaat het om drie zaken, drie zaken die binnen ons bereik liggen, mits we - en met we bedoel ik: de Unie en alle nationale regeringen - een klein beetje politiek moed kunnen opbrengen.
Het eerste wat men van ons verwacht is dat we aandringen op het zenden van internationale waarnemers ter bescherming van de bevolking.
Ik herhaal slechts wat mevrouw Robinson al heeft medegedeeld aan de Hoge Commissaris voor de mensenrechten van de VN - niet meer, maar ook niet minder.
Wat wij bijvoorbeeld gezien hebben in het ziekenhuis van Gaza is ronduit afgrijselijk.
Hieraan moet echt een einde komen.
Mocht u nog twijfelen, dan kan ik u aanraden een interview te lezen dat op 20 november jongstleden is verschenen in de landelijke Israëlische krant Haretz. Daarin wordt onthuld welke onvoorstelbare orders de Israëlische scherpschutters hebben gekregen voor het schieten op Palestijnen die ouder zijn dan 12 jaar.
Dat interview maakt ook duidelijk waarom de balans van die twee maanden durende intifada zo huiveringwekkend is: 270 doden, voor het grootste deel Palestijnen, en bijna 10.000 gewonden, waarvan velen voor het leven gehandicapt zijn.
In de tweede plaats zouden we de moed moeten hebben de Israëlische regering te vragen een eind te maken aan het militaire geweld; zolang dat voortduurt is er immers geen enkele hoop op vrede.
Door dat duidelijk te maken betonen we ons niet vijandig maar verantwoordelijk en handelen we in het welbegrepen belang van Israël en alle landen van het Middellandse-Zeegebied.
Uiteraard dienen we alle vormen van geweld jegens Israëlische burgers streng te veroordelen, zoals die afschuwelijke aanslag op een schoolbus.
Dat hebben we ter plaatse ook onmiddellijk gedaan.
Maar zolang Israël doorgaat met acties als het bombarderen van Gaza - en daarbij eerst de stroom afsnijdt om de bevolking meer schrik aan te jagen - en het uitvoeren van talloze bombardementen op de eveneens door ons bezochte dorpen rondom Bethlehem, is er weinig hoop dat de cyclus van geweld doorbroken kan worden.
In de derde plaats ten slotte zouden we moeten oproepen tot het heropenen van de vredesonderhandelingen op basis van dezelfde principes als die waarvoor we opkomen in alle andere regio' s van de wereld, namelijk eerbiediging van het internationale recht, de Conventies van Genève en de resoluties van de Verenigde Naties.
Dat wil in dit geval zeggen dat er een eind moet komen aan de bezetting, ook aan de bezetting van Oost-Jeruzalem, dat de nederzettingen ontruimd moeten worden en dat Israël het vluchtelingenprobleem moet erkennen.
De aanhoudende schendingen van deze fundamentele rechten - terwijl er toch al zeven jaar onderhandeld wordt - en de daaruit voortvloeiende verbittering liggen ten grondslag aan deze volksopstand.
Die problemen moeten dus aangepakt worden om ervoor te zorgen dat de vrede duurzaam hersteld kan worden.
Overigens blijkt uit de opiniepeilingen - en veel Israëliërs geven het ook toe - dat een absolute meerderheid van de Israëlische bevolking, ongeacht de politieke voorkeur, het idee aanvaardt van een algeheel vredesakkoord met de Palestijnen waarvan ook de ontruiming van de nederzettingen deel uitmaakt.
Een beweging van moeders van soldaten in Israël zegt het zo: we hebben onze kinderen uit Libanon teruggehaald, laat ze dan niet alsnog het leven laten voor de nederzettingen.
Daarom, mijnheer de Voorzitter, dient Europa mijns inziens te besluiten nu tot actie over te gaan.
Doet Europa dat op de wijze die ik zojuist heb aangegeven, dan komen we niet alleen tegemoet aan de verwachtingen van het Palestijnse volk, maar bevorderen we ook het streven naar een rechtvaardige vrede in Israël zelf en presenteren we ons aan de wereld als een waardig en respectabel partner.
Dan, alleen dan, bestaat er een kans dat Europa zijn onmacht in het Midden-Oosten en het Middellandse-Zeegebied zal weten te overwinnen.
Mijnheer de Voorzitter, graag concentreer ik mij op amendement 1 op het verslag-Brok, de instelling van een Internationaal Tribunaal voor het schrikbewind van Saddam Hoessein.
Aan degelijke informatie over de aard van het huidige Iraakse regime ontbreekt het niet.
Die lectuurstroom zwelt nog dagelijks aan.
Desalniettemin blijft de "Republiek van de angst", zoals Saddams schrikbewind al jaren geleden treffend is getypeerd, door menig westers politicus danig onderschat, ook hier binnen het Europees Parlement.
Deze foutieve beoordeling kan evenwel desastreuze gevolgen hebben. Want voor Saddam Hoessein is de Golfoorlog, naar eigen zeggen, nog lang niet afgelopen.
Vandaar ook diens niet aflatende streven een arsenaal van uiterst lugubere massavernietigingswapens aan te leggen.
Wie zou hem daar vandaag trouwens bij kunnen tegen houden?
Hij weert al geruime tijd VN-inspectieteams.
En passant propageert de wrede Iraakse alleenheerser een massieve Arabische aanval op de staat Israël, ja sterker nog een regelrechte Jihad, een heilige oorlog.
Wat ligt redelijkerwijs meer voor de hand dan een standvastige indamming van het potentiële gevaar-Saddam?
Hoe kijken de Raad en de Europese Commissie hier momenteel eigenlijk tegen aan?
De vrees lijkt gewettigd dat van een Europees GBVB ten aanzien van dit cruciale gevaar voor de wereldvrede geen sprake is!
De gevolgen van een falend sanctieregime tegen Bagdad zijn in elk geval niet te overzien.
Met een misplaatst beroep op de nood van het Iraakse volk - wat ontbreekt het Saddam echt aan de financiën die te lenigen?! - krijgt de tiran aan de Tigris allengs de handen internationaal meer vrij.
Waarvoor?
Om dood en verderf te zaaien in eigen land én daarbuiten.
Kortom, het is meer dan tijd dat de VN een Internationaal Tribunaal instelt om alle misdaden van Saddams "Republiek van de angst" nauwkeurig te onderzoeken en te berechten.
Een initiatief daartoe zou het GBVB van de Europese Unie beslist geloofwaardiger maken.
Vandaar onze hartelijke steun aan amendement 1 op het verslag-Brok.
Mijnheer de Voorzitter, deze uiterst uitvoerige en informatieve verslagen over de vooruitgang van het gemeenschappelijk buitenlands en veiligheidsbeleid laten helaas overduidelijk zien wat de zwakke punten van de Unie op dit gebied zijn.
Wij hebben ons niet van onze beste kant laten zien. De beschamende en ongecoördineerde pogingen om een bemiddelende rol te spelen in het conflict in het Midden-Oosten illustreren dit.
Ik geloof dat wij als Europeanen voor de vrede in het Midden-Oosten een bijzondere verantwoordelijkheid hebben die wij helaas niet kunnen waarmaken en waar wij ogenschijnlijk niet tegen zijn opgewassen.
De eenzijdige beschuldigingen die wij ook hier hebben moeten aanhoren, de veroordeling van de ene of van de andere partij in het conflict en de verdeeldheid tussen de EU-lidstaten bij de stemming bij de Verenigde Naties op 21 oktober 2000 - een van de rapporteurs heeft dit zeer terecht bekritiseerd - hebben de mogelijkheden van de EU om hier een constructieve en verantwoordelijke rol te spelen nog verder beperkt.
Niet de uiteenlopende interpretaties van de oorzaken van het conflict door de verschillende EU-lidstaten en politici vormen het probleem, misschien zullen de gezagdragers dat nu eindelijk inzien.
Het komt uitsluitend aan op de ondersteuning van een vredesproces en het vertrouwen van de betrokken partijen.
Alle lidstaten van de Unie zullen zowel een Palestijnse staat die kan overleven als de legitieme behoefte aan veiligheid van Israël moeten erkennen. Anders zal het nooit tot een gemeenschappelijke houding ten aanzien van de vredesinspanningen komen en zal Europa tegenover de Verenigde Staten alle geloofwaardigheid als bemiddelaar verliezen.
Het conflict in het Midden-Oosten zou daarom een soort vuurproef voor de doelmatigheid van het Europese Midden-Oosten-beleid kunnen worden.
Als wij er als Europeanen niet in slagen om onafhankelijk van de Verenigde Staten een verantwoordelijke rol op ons te nemen, dan kunnen wij erop rekenen dat men ook in andere brandhaarden geen vertrouwen in ons zal hebben als bemiddelaar.
Mijnheer de Voorzitter, het valt niet te ontkennen dat er de laatste maanden aanzienlijke vorderingen zijn gemaakt op het terrein van het gemeenschappelijk buitenlands en veiligheidsbeleid, en dat veel van die vorderingen aan de Hoge Vertegenwoordiger te danken zijn.
Zoals de Franse minister van Defensie al zei, is er ook ten aanzien van het defensiebeleid vooruitgang geboekt.
De Raad heeft in recordtijd interim-comités opgezet, en de lidstaten hebben concrete toezeggingen gedaan met betrekking tot hun bijdragen aan de oprichting van een snelle interventiemacht. De heer Richard heeft persoonlijk de werkzaamheden van het Parlement gevolgd, zowel in de Commissie buitenlandse zaken als in de plenaire vergadering.
Ik wil de bijdragen van het Franse voorzitterschap aan de vooruitgang op het gebied van het gemeenschappelijk buitenlands en veiligheidsbeleid en met betrekking tot het defensiebeleid sterk benadrukken. Ik doe dat met name omdat er in het eerdere debat over de Europese Raad van Nice in het algemeen wat vraagtekens werden gezet bij de vorderingen die tijdens dit voorzitterschap zijn gemaakt.
Het Franse voorzitterschap zal niet zozeer worden beoordeeld op de successen die al met betrekking tot het gemeenschappelijk buitenlands en veiligheidsbeleid en het defensiebeleid zijn behaald, maar vooral op de resultaten van de Europese Raad van Nice. Die resultaten zijn van essentieel belang voor het bevorderen van de Europese eenwording.
De heer Patten zei vanmiddag dat hij niet het hele buitenlands beleid van de Europese Unie de revue wilde laten passeren, en ik zal dat ook niet doen. Ik wil me op drie punten concentreren die extra aandacht verdienen.
In de eerste plaats is er naar aanleiding van de voordracht van de Duitse minister van Buitenlandse Zaken aan de Humboldt-universiteit, de redevoering van president Chirac in Berlijn en die van de Britse premier in Praag discussie ontstaan. Ook de artikelen van de Italiaanse minister-president en de Zweedse minister van Buitenlandse Zaken die onlangs in de pers zijn verschenen, passen in die discussie.
Al deze bewindslieden leggen meer de nadruk op het intergouvernementele dan op het communautaire aspect van het GBVB.
De heer Giddens, de ideoloog van wat inmiddels "de derde weg" heet, heeft gezegd dat de politieke invloed van de Commissie tanende is, en dat het zwaartepunt moet worden verlegd naar andere instellingen, dat wil zeggen, naar de Raad.
Wij vinden het optreden van de Commissie en het interinstitutionele evenwicht echter van fundamenteel belang, mijnheer de voorzitter van de Raad.
In de tweede plaats weet ik, in tegenstelling tot de vorige spreekster, niet of het mogelijk en wenselijk is dat de Europese Unie meer aan het conflict en de recente escalatie van het geweld in het Midden-Oosten doet dan wij nu al doen, vooral nu de Verenigde Staten zich in een overgangsfase bevinden. Ik neem aan dat de 43ste president van de Verenigde Staten binnenkort zal worden aangewezen.
Ik denk dat dit voor de Europese Unie een goed moment is om haar inspanningen te verdubbelen en duidelijk haar gezicht te laten zien in dit conflict, dat zich zo dichtbij ons afspeelt.
Mijn laatste opmerking heeft betrekking op Latijns Amerika.
Ik vraag me af - en ik zal die vraag te zijner tijd ook aan de heer Patten stellen - of de onderhandelingsrichtsnoeren waarover de Europese Unie en de Commissie momenteel met Chili en de Mercosur in gesprek zijn, niet moeten worden herzien. Die richtsnoeren zijn namelijk aangenomen met het oog op de Top van Seattle, die op een mislukking is uitgedraaid.
Het is de vraag of het niet discriminerend is de afronding van deze overeenkomsten van een nieuwe WTO-ronde te laten afhangen. Ik denk van wel, en vind dat deze discriminerende voorwaarde aan de inmiddels veranderde omstandigheden moet worden aangepast.
Mijnheer de Voorzitter, ik wil tenslotte zeggen dat wij het interinstitutioneel evenwicht erg belangrijk vinden, en dat de Commissie de rol moet kunnen spelen die haar toekomt. De interne werking van de Europese Unie, die steeds vastere vormen aanneemt, moet overeenstemmen met de wijze waarop de Unie zich naar buiten toe presenteert.
Mijnheer de Voorzitter, mijnheer de minister, mijnheer de commissaris, dames en heren, wij behandelen vandaag twee uiterst belangrijke verslagen en een belangrijke resolutie over de verschrikkelijke, onaanvaardbare situatie in Afghanistan.
Desondanks wil ik het vooral hebben over het verslag-Lalumière, omdat het ingaat op de vooruitgang die het Europese veiligheids- en defensiebeleid zeker heeft geboekt en er een evenwichtig en democratisch kader voor schetst.
Evenwichtig omdat het verslag heel duidelijk stelt dat wij in de eerste plaats een analyse van de risicofactoren in en rond Europa nodig hebben, in de tweede plaats preventie en in de derde plaats civiele crisisbeheersing.
Pas als dat allemaal niets uithaalt, kunnen wij onze toevlucht nemen tot militaire crisisbeheersing.
Dit zal in de praktijk niet altijd na elkaar kunnen geschieden, maar al deze ingrediënten zijn onmisbaar voor een evenwichtig veiligheids- en defensiebeleid in Europa.
Ik wil hier echter vooral benadrukken dat het verslag ook een democratisch kader schetst.
Mijnheer de minister, ik wil u bedanken voor het feit dat u naar onze commissie bent gekomen en dat u vandaag hier bent.
Uw persoonlijke inzet kan de democratische legitimatie van het Europees veiligheids- en defensiebeleid evenwel niet vervangen. Het defensiebeleid en het vraagstuk van de defensietaken zijn een nationale aangelegenheid.
De begeleiding ervan en de besluitvorming moeten op het niveau van de lidstaten en in de nationale parlementen plaatsvinden.
Maar daarnaast is er het Europese niveau van het veiligheidsbeleid. Het Europees Parlement is als begrotingsautoriteit op het Europese niveau medeverantwoordelijk voor het veiligheidsbeleid.
Wij hebben behoefte aan samenwerking tussen het nationale en het Europese niveau en wij hebben democratische begeleiding nodig.
Mijnheer de minister, ik weet dat u hier sceptisch tegenover staat - u heeft nu alweer nee gezegd, bij een eerdere gelegenheid in Parijs heeft u al eens nee gezegd. Maar, los van de vraag tot welke partij wij behoren, dit Parlement zal zich hiervoor blijven inzetten en het zal proberen dit voor elkaar te krijgen.
Rest mij te zeggen: geeft u het Europese defensiebeleid ook een parlementair-democratische dimensie!
Mijnheer de Voorzitter, ik zal mijn interventie concentreren op het verslag van mevrouw Lalumière dat naar mijn mening goed en duidelijk is opgesteld.
Het op de Top in Helsinki genomen besluit over de oprichting van een snelle Europese interventiemacht wordt in de lidstaten op verschillende manieren geïnterpreteerd.
In Finland en Zweden spreekt men van crisisbeheersing waarmee in die landen vooral de traditionele vredestaken wordt bedoeld.
Het verslag van mevrouw Lalumière weerspiegelt de gedachte van verscheidene NAVO-lidstaten dat de snelle-interventiemacht al vrij snel een volwaardig leger wordt dat in staat is oorlog te voeren.
Dat leger moet onder andere de beschikking krijgen over zware transportvliegtuigen, vliegdekschepen, kruisraketten en tankvliegtuigen voor lange bombardementsvluchten.
Daarover is de Finnen niets verteld.
Naar mijn mening moet de militaire identiteit van Europa worden opgebouwd binnen het kader van de NAVO, waarbij de Europese Unie zich tot crisisbeheersing beperkt.
Ik kan de ontwikkeling van de Europese Unie tot een militair bondgenootschap en een militaire grootmacht niet accepteren.
Nu de ontwikkeling van de Europese militaire dimensie op gang is gebracht, is het verstandig ernaar te streven dat de Unie ook op dat punt intern differentieert.
De NAVO-landen kunnen een defensiegemeenschap binnen de Unie vormen die als sterke Europese pijler van de NAVO fungeert.
Op die manier kunnen de andere lidstaten van de Europese Unie zich tot de traditionele vredestaken beperken.
Ik kan bepaalde details in het verslag van mevrouw Lalumière niet accepteren. Bij de definitieve stemming zal ik tegen het verslag stemmen.
Mijnheer de Voorzitter, beste collega' s, de Europese Unie heeft haar pretentie vooralsnog niet kunnen waarmaken om de verantwoordelijkheid op zich te nemen voor de vrede en vooral voor duurzame stabiliteit in de wereld.
En dat terwijl zij geen echte concurrenten zou hebben als zij de bestaande instrumenten en vooral het bestaande potentieel voor de civiele conflictpreventie zou verbeteren en coherent zou inzetten.
De hectische activiteit van na het drama van Kosovo gaat evenwel helemaal de verkeerde kant uit.
De concentratie op een volledig reactieve crisisbeheersing heeft het gemeenschappelijk buitenlands en veiligheidsbeleid volslagen scheefgetrokken.
En dat terwijl toch geen enkel land de verantwoordelijkheid op zich zou nemen om zijn soldaten zonder politiek plan en met onzekere afloop naar een regio uit te zenden.
Wij hebben geen politiek plan en in werkelijkheid bestaat er ook geen gemeenschappelijk buitenlands en veiligheidsbeleid.
De nationale belangen voeren nog altijd de boventoon, met name op het gebied van het buitenlands beleid.
Daarvan hebben wij onlangs nog een staaltje gezien in Den Haag.
Dit wordt ook geïllustreerd in het conflict in het Midden-Oosten.
Het is absurd om het Europees buitenlands beleid te scheiden van de instellingen die de meeste instrumenten voor de uitvoering ervan onder hun beheer hebben gekregen.
Deze zin stamt niet van mij, maar van commissaris Patten en hij slaat daarmee de spijker op zijn kop.
Het is al even absurd om de financiële middelen voornamelijk te concentreren op de militaire uitrusting.
Wanneer het Europees buitenlands beleid zich in de eerste plaats beschouwt als instrument ter ondersteuning van de Europese wapenindustrie, dan loopt het zijn roeping mis!
Het kan zijn geloofwaardigheid alleen herwinnen wanneer de civiele aanpak het hoogste beginsel wordt en wanneer het met de bestaande instrumenten een effectief preventiebeleid voert en daarvoor voldoende financiële middelen ter beschikking stelt.
De verwaarlozing van het brede instrumentarium voor de civiele conflictpreventie zal op langere termijn een vergissing blijken. Ik kan geen genoegen nemen met de verklaringen van de Raad dat wij nu eenmaal bepaalde besluiten hebben genomen en dat het derhalve die kant uit moet gaan!
Duidelijk is het evenmin, want tegelijkertijd blijkt dat deze besluiten ook alleen maar in de reactieve benadering voorzien.
Civiele conflictpreventie, met de nadruk op het woord preventie, kan niet slechts een aanhangsel van de militaire interventie zijn.
Zij kan alleen effect sorteren als wij ons bevrijden van het trauma van Kosovo en Srebrenica en wanneer wij terugkeren tot een actief preventiebeleid en tijdig gebruik maken van de bestaande middelen en wanneer wij crises en het risico van escalatie kunnen ontzenuwen.
Dat betekent dat acties ter voorkoming van wapenleveranties naar onstabiele regio' s het hoogste doel van de Raad moeten zijn, dat er een eerlijk handelsbeleid moet komen, dat er hulp moet komen voor duurzame ontwikkeling en vooral dat de democratische krachten in de civiele samenleving moeten worden ondersteund.
Ook de ondersteuning van regionale samenwerking is een zinvol middel.
Het probleem van de EU is dat zij de belangstelling van de publieke opinie niet warm heeft kunnen maken voor zulke acties, hoewel zij veel duurzamer en doelmatiger zijn.
Mijnheer de Voorzitter, een Duits conservatief lid, de heer Brok, en een Franse socialiste hebben hun krachten gebundeld en met de indiening van deze twee, elkaar aanvullende verslagen en ontwerpresoluties een, zou ik zeggen, zondige as tot stand gebracht. De een probeert zelfs de ander de loef af te steken in de verheerlijking van het interventionistisch militarisme.
Deze resoluties, plus de interventies van de ministers van Buitenlandse Zaken en Defensie, en die van de heer Patten, laten er geen enkele twijfel over bestaan dat men van plan is de Europese Unie nog sterker te militariseren en nog agressiever te maken.
In beide ontwerpresoluties wordt geestdriftig steun betuigd aan de verwezenlijking van een verschrikkelijke oorlogsmachine, met als speerpunt de snelle reactiemacht van 50.000 à 60.000 man - 100.000 man zegt ons de heer Richard - en met ondersteuning vanuit de lucht, de zee en met de inzet zelfs van vliegdekschepen.
Het officiële, met afgrijselijk cynisme verkondigde doel is de Europese Unie de mogelijkheid te bieden om, zonder voorafgaande toestemming van de Verenigde Naties en met enkel een oproep door de secretaris-generaal, militair te kunnen interveniëren op het grondgebied van derde landen en daar crises te voorkomen of te beheren die een bedreiging kunnen zijn voor de waarden en de belangen van de Europese Unie.
In de twee resoluties worden de criminele doelstellingen van het beruchte GBVB uiteengezet en wordt voorgesteld in alle lidstaten van de Europese Unie beroepsmilitairen, dat wil zeggen huursoldaten in te zetten, die natuurlijk blindelings de hun gegeven bevelen zullen opvolgen.
Dan zal men, zegt men, met nog meer succes interventies kunnen uitvoeren zoals de criminele bombardementen in Joegoslavië en de nog steeds voortdurende bezetting van Kosovo, en kan ook de Europese Unie daartoe het initiatief nemen, in overleg met de NAVO of als aanvulling daarop.
Ik moet hier er eveneens op wijzen dat volgens de heer Brok het doel van het GBVB is de massale aanval van de kant van het Sovjetblok het hoofd te bieden.
Waarschijnlijk is hem - helaas voor de mensheid, zou ik zeggen - nog niet ter ore gekomen dat er geen Sovjetblok meer bestaat.
De waarheid is er maar één: evenals in de tijd voor 1990 is ook nu weer - voor onze rapporteurs en voor de leiders van de Europese Unie - het volk de vijand, het volk dat weigert het hoofd te buigen voor de nieuwe imperialistische orde, het volk dat zich verzet.
Dat is de vijand waar het GBVB tegen is gericht!
U begrijpt waarschijnlijk wel dat wij tegen de twee ontwerpresoluties stemmen. Wij geven u bovendien op een briefje dat wij ons met hart en ziel zullen wijden aan de strijd tegen het beleid dat .....
(Spreker wordt door de Voorzitter onderbroken)
Mijnheer de Voorzitter, ik wil het met name hebben over het verslag van mevrouw Lalumière waar ik het grootste mogelijke respect voor heb, omdat ik het een verslag vind dat zeer praktisch handelt over zaken betreffende onze veiligheid en ook de veiligheid van anderen om ons heen.
Maar ik zou u eerst iets willen zeggen over een aantal uitspraken die mijn collega's daarstraks deden.
Zij spreken heel keurig en sympathiek over de volgorde van inspanningen, namelijk eerst preventieve actie, zoveel mogelijk vreedzame middelen en dan pas militaire middelen.
Als je dat hoort dan zeg je, ja dat is natuurlijk waar, maar de oproep suggereert in feite dat de Europese Unie en de Europese lidstaten in een ander verband in het verleden veel te snel naar de wapens hebben gegrepen.
De geschiedenis leert ons dat het helaas vaak veel te laat was en dat, als het iets eerder was gekomen, honderdduizenden mensenlevens hadden kunnen worden gespaard.
Dus ik denk dat het, om het zo te stellen, eigenlijk niet juist is.
Nochtans steun ik van harte de inspanningen om aan preventieve actie te doen ten aanzien van het voorkomen van oorlog en wat voor geweld dan ook. Maar we moeten de zaak natuurlijk niet omdraaien.
Ik ben van mening, mijnheer de Voorzitter, dat het zo is dat de publieke opinie, als je het navraagt ook, denkt dat wij hier in het Europees Parlement bezig zijn met buitenlandse politiek en veiligheid en dat daar ook het zwaartepunt van onze beslissingsmacht ligt hetgeen niet het geval is.
De narigheid is dat de Raad van vijftien ministers daarover besluit en dat het allemaal vrij traag verloopt en dat het Europees Parlement daar de schuld van krijgt.
Ik ben dan ook buitengewoon blij dat we toch vooruitgang maken.
Er is ook het optreden van de Franse minister van Defensie in ons midden, wat toch een historische gebeurtenis is geweest.
De inhoud van zijn speech was iets waar we ons allemaal aan hebben kunnen warmen.
Wij hebben kunnen zien, dat er natuurlijk voortgang is.
Ook de inspanningen van de heer Patten, bij ons ook zeer populair net zoals de heer Solana, juichen wij van harte toe omdat er eindelijk wat gebeurt.
Ik vind het ook een buitengewoon praktische opmerking in het verslag van mevrouw Lalumière, waar zij zegt, prima, coördinatie tussen lidstaten door heer Solana, meer initiatief vanuit de Commissie door commissaris Patten.
Het liefst nog deze twee laten fuseren tot één personage.
Ik heb vroeger ook wel eens gezegd op zijn minst een eeneiige tweeling, maar de fusie is nog veel mooier in het kader van de Europese Commissie.
Ik vind het een buitengewoon goed perspectief wat mevrouw Lalumière schetst.
Op zo'n manier kunnen wij er misschien toe komen dat al onze middelen ook op een effectievere wijze worden ingezet, zowel die voor preventieve acties, als voor militaire acties, zo nodig in het kader van Petersberg, alsook de actie na militaire actie zoals bijvoorbeeld nu in Kosovo ook nodig is.
Daar hebben we behoefte aan politiemannen maar ook mensen die de administratie draaiende kunnen houden, die bijvoorbeeld de functie van burgemeester ergens kunnen overnemen.
Dat zijn allemaal functionarissen waarvan ik denk dat die in de portefeuille van de heer Patten buitengewoon goed aan de orde kunnen komen en zijn rapid reaction facility.
Dat is een buitengewoon belangrijk element omdat de Europese Commissie daar veel zeggenschap over heeft en wij als Parlement dus veel controle.
Dus ik ben wel geneigd om dat een heel zwaar accent te geven.
Mijnheer de Voorzitter, dan komt natuurlijk nog het budget, hoe dat verdeeld moet worden.
Er staan goede opmerkingen in het verslag, en ik denk dat wij er met mevrouw Lalumière de voorkeur aan moeten geven om dat via de gemeenschapsbegroting te financieren, dan wordt het meteen ook eerlijk verdeeld en is er bovendien ook controle op.
Wat betreft de controle moet het Europees Parlement natuurlijk steeds meer de taken van de West-Europese Unie en zijn assemblee overnemen.
Ik denk dat het goed is.
Ik denk ook dat het voorlopig een voorzichtige realistische inschatting is dat wat betreft de praktische inzet van troepen, de nationale parlementen toch zeer lang en misschien wel altijd een grote bevoegdheid zullen houden en dat daarom een forum noodzakelijk is waarin wij de nationale parlementen uit dien hoofde ook kunnen ontmoeten.
Niet een controleorgaan maar een forum en ik juich dat van harte toe.
Mijnheer de Voorzitter, dit verslag is een vrijbrief voor de EU om zichzelf voor militaire interventies klaar te stomen.
Ik vind dat onaanvaardbaar.
Toen het zich liet aanzien dat het Warschaupact uiteen zou vallen, heeft de DDR-regering onder mijn leiding begin 1990 een nieuwe militaire doctrine goedgekeurd met als doelstellingen: geen kernwapens, een veiligheidspartnerschap tussen de landen en een stapsgewijze ontwapening.
Geweldloosheid was ons beginsel.
Door het einde van de confrontatie tussen de twee machtsblokken is de NAVO overbodig geworden.
Maar in plaats van dat zij wordt ontbonden, wordt zij van een defensie- in een aanvalsmacht en dito bondgenootschap veranderd en zij breidt haar actieradius steeds verder naar het oosten uit.
De motivering voor de creatie van een EU-interventiemacht van vandaag lijken op de argumenten voor het voortbestaan van de NAVO.
Het gaat niet in de eerste plaats om het blussen van brandhaarden, maar om de militaire veiligstelling van de toegang tot markten, grondstoffen en gevestigde belangen.
Ik ben ervoor dat de EU zich op het gebied van het buitenlands en veiligheidsbeleid verder profileert voor de handhaving van de vrede en zich van de Verenigde Staten losmaakt, maar daar zijn andere premissen voor nodig.
Ten eerste: de in strijd met het volkenrecht gevoerde oorlog tegen Joegoslavië en de resultaten - zie de nieuwe spanningen in het zuiden van Servië - tonen aan dat militair geweld niet opnieuw een politiek middel mag worden.
Ten tweede: de NAVO moet stap voor stap worden ontbonden en niet naar het oosten worden uitgebreid.
Ten derde: er moet een kernwapenvrije corridor van de Oostzee tot de Zwarte Zee worden opgericht, zoals Olaf Palme ooit voorstelde.
Ten vierde: de OVSE moet worden versterkt en op basis van haar veiligheidspolitieke grondbeginselen worden toegerust met adequate middelen voor de preventie en de beëindiging van conflicten; er moet geen aanvalsmacht in het leven worden geroepen.
Ten vijfde: de Verenigde Naties moeten dringend worden verzocht om een top voor de wereldvrede te organiseren waarop lessen worden getrokken uit de oorlogen van de twintigste eeuw, om voor de volkeren op deze aarde het perspectief van een vreedzame eenentwintigste eeuw te openen.
Europa zou het voorbeeld kunnen geven, maar de oprichting van een interventiemacht is daarvoor zeker een verkeerd signaal!
Ik moet zeggen dat er veel dingen in het verslag-Brok staan die wij kunnen steunen, met name het belang dat daarin gehecht wordt aan de uitbreiding van de Europese Unie.
Wij zien echter ook nog enkele problemen, met name met betrekking tot de aard van het gemeenschappelijk Europees veiligheids- en defensiebeleid.
Ik maak deze opmerking ondanks de massale hoeveelheid geruststellingen die ons de afgelopen dagen opmerkelijk genoeg over dit onderwerp hebben bereikt.
Indien de voorgestelde Europese capaciteiten inderdaad bedoeld zouden zijn om de NAVO te versterken of de mogelijkheden van het bondgenootschap te vergroten, zouden we daar weinig problemen mee hebben.
Dat is echter niet het geval.
De Unie is vastbesloten om een autonome strijdmacht op te richten in het kader van een grotere politie integratie in Europa.
De heer Richard zegt dat hij niet met de NAVO wil concurreren, maar hij wil wel met Amerika concurreren op het gebied van het veiligheidsbeleid.
Naast enkele andere wensen stelt de heer Brok ook voor om de doelstellingen van de Europese Unie op militair terrein te richten op de instabiele regio's in Azië, van Afghanistan tot aan de Chinese Zee.
Hij noemde onder andere Kasjmir en dat vind ik alarmerend.
In het verslag-Lalumière wordt voorgesteld om de militaire operaties van de EU te financieren uit de communautaire begroting. Ook degenen die niet aan die operaties deelnemen, zouden daaraan mee moeten betalen.
Er ligt een voorstel om Rusland te vragen om luchtvervoer over lange afstanden uit te voeren. Gisteren stelden de Russen voor om samen met de Europese Unie activiteiten op het gebied van de inlichtingendiensten te ondernemen.
Er zijn hier blijkbaar bepaalde mensen die liever Rusland als strategische partner zouden willen dan Amerika.
Mevrouw Lalumière en de heer Brok zouden graag zien dat het defensiebeleid van de EU onder leiding staat van een vice-voorzitter van de Commissie die de GBVB-verantwoordelijkheden van de secretaris-generaal van de Raad zou moeten overnemen.
Volgens dit plan zou de Commissie in feite het veiligheidsbeleid bepalen.
Dit zijn onzinnige voorstellen.
De Commissie moet zich op haar civiele externe ondersteuningsprogramma's concentreren; de militaire kwesties moeten op intergouvernementele basis aan de lidstaten voorbehouden zijn.
Laat de NAVO eerst beslissen hoe ze op een crisis zou reageren voordat, indien noodzakelijk, de Europeanen een verantwoordelijkheid voor een bepaalde taak op zich nemen als zij daarvoor tenminste een grotere capaciteit ontwikkelen. Dat is vier jaar geleden ook zo in de NAVO overeengekomen.
Laten wij niet net doen alsof dit ook de strekking is van de huidige voorstellen.
Ik kan u niet zeggen hoe blij ik ben met de ontdekking dat de heer Brok eigenlijk altijd al een gevaarlijke revolutionair is geweest!
Sta mij toe om mevrouw Lalumière te feliciteren met haar verslag.
Wij hebben de afgelopen twaalf maanden of daaromtrent duidelijk enorme vooruitgang geboekt op het gebied van de Europese defensiesamenwerking, maar er zijn een aantal dingen die we niet uit het oog mogen verliezen.
In de eerste plaats moet de handhaving van de consistentie van het externe beleid van de Europese Unie een centrale rol spelen.
Wij moeten ervoor zorgen dat de eerste, tweede en derde pijlers samen de gemeenschappelijke doelstelling zullen verwezenlijken.
Elk ander mechanisme is namelijk gedoemd om te mislukken.
In de tweede plaats is de aandacht de afgelopen weken onvermijdelijk gericht geweest op de militaire dimensie. Wij moeten echter niet vergeten dat de noodzaak voor een civiele conflictpreventie ook blijft bestaan.
In de derde plaats ben ik weliswaar blij met de snelle reactiemacht, maar wij moeten wel duidelijkheid scheppen vanuit een Europees perspectief, omdat we maar één kans krijgen om dit goed te doen.
Het mag geen kwestie zijn van voor de helft meedoen en voor de andere helft niet; alle betrokken lidstaten dienen zich er ondubbelzinnig toe te verplichten om van die snelle reactiemacht een succes te maken.
Daarom moeten we ook niet proberen om die snelle reactiemacht met andere taken op te zadelen, dan waarvoor deze bedoeld is.
De NAVO is uiteraard het instrument voor de collectieve defensie van Europa en van het Westen.
De taak van de snelle reactiemacht is handhaving van de vrede en uitvoering van de Petersbergtaken.
Om die taken uit te kunnen voeren dienen we over de benodigde capaciteiten te beschikken.
Op dit moment hebben we op dat vlak een aanzienlijk tekort en uiteindelijk zullen de lidstaten de geplande uitgaven hiervoor binnen hun defensiebegroting moeten heroverwegen. Die uitgaven verschillen overigens aanzienlijk van land tot land.
Uiteindelijk zou ik graag willen dat er een grotere convergentie van defensie-uitgaven ontstaat.
Daarvoor is ook een betere coördinatie nodig.
Er moet geen sprake zijn van verdubbeling, niet binnen de NAVO, maar ook niet binnen de lidstaten van de EU.
Wij moeten op basis van een goede coördinatie een betere samenwerking realiseren.
Wij moeten ook zorgen voor een beter Europees beleid voor de aanschaf van defensiemateriaal, zodat er een efficiëntere defensie-industrie ontstaat die meer waar voor ons geld levert.
Mijnheer de Voorzitter, ik wil drie dingen onder de aandacht brengen: ten eerste bevat het verslag-Lalumière een heel programma over de manier waarop de EU binnen afzienbare tijd een militaire grootmacht kan worden.
Dat is onbegrijpelijk als je bedenkt dat Europa geen vijanden heeft en niet bedreigd wordt door een militaire grootmacht.
Ten tweede: het verslag gaat hoofdzakelijk over offensieve militaire acties buiten het grondgebied van de EU.
De grootmacht EU moet overal ter wereld kunnen ingrijpen waar de belangen of normen en waarden van de EU worden bedreigd.
Op deze manier wordt de EU ook op dit gebied een equivalent van de Verenigde Staten.
Ik ben ervan overtuigd dat de Europese burgers wantrouwend tegenover dit beleid zouden staan als ze ervan op de hoogte zouden zijn.
Ten derde: in het zeer uitgebreide verslag wordt met geen woord gerept over de ongebonden landen of over ongebondenheid op zich.
Wat het dichtst in de buurt komt, is een smadelijke formulering in paragraaf 5 van de motivering over "neutrale" landen.
De ongebonden landen moeten duidelijk protesteren tegen dergelijke formuleringen en tegen het verslag in zijn geheel.
Mijnheer de Voorzitter, ik wil de heer Brok feliciteren met zijn pan-Europese offensief in zowel zijn betoog als zijn verslag.
Ik stem in met zijn redenering over de uitbreiding.
Hij stelt vast dat de toetredingsonderhandelingen met twaalf nieuwe lidstaten het effectiefste instrument zijn gebleken om het Middellandse-Zeegebied en Midden- en Oost-Europa te stabiliseren.
We houden ons er nu mee bezig om op alle mogelijke manieren de voorwaarden voor vrede en vrijheid in Europa te vergroten.
In het verslag-Brok wordt ook de functie van Hoge Vertegenwoordiger voor het gemeenschappelijk buitenlands en veiligheidsbeleid besproken.
Op de lange termijn is de huidige situatie mijns inziens onhoudbaar.
Er wordt vanavond een boeiend debat gevoerd.
Ik juich de unanimiteit en openhartigheid toe in de manier waarop wij in het Parlement op dit moment het verslag-Lalumière over het veiligheids- en defensiebeleid in de Unie bespreken.
Om geloofwaardig over te komen, is het mijns inziens van belang dat de leden van de Raad in Brussel en de EU hetzelfde zeggen als in hun eigen land.
In mijn vaderland Zweden eist de minister van Buitenlandse Zaken een VN-mandaat voor EU-acties.
Het debat daar gaat met name over in hoeverre Zweden als EU-lidstaat nog steeds neutraal is.
Het is verbazingwekkend, maar het gebeurt.
Ik vind het verder erg belangrijk dat de ambities die de EU nu aan de dag legt door concrete middelen moeten worden gevolgd.
Anders is de kans groot dat het bij holle frasen blijft.
Tot slot wil ik zeggen dat het belangrijk is dat de politieke leiders van de Unie de huidige sterke ambitie duidelijk maken, zodat de burgers deze belangrijke en verregaande plannen steunen.
Mijnheer de Voorzitter, vandaag behandelen wij twee belangrijke politieke verslagen. Beide gaan immers in feite over het GBVB.
Dit beleid zal in zijn wordingsgeschiedenis nog heel wat ups en downs kennen, maar uiteindelijk zal hiermee een essentiële bijdrage worden geleverd aan het alom gewenste politieke Europa.
Ook degenen die vraagtekens zetten bij het nut van bijvoorbeeld het besluit tot oprichting van het zogenaamde euroleger, zullen beseffen dat dit besluit een zeer belangrijke politieke component bevat en een belangrijke weerslag zal hebben op de samenhang van de Europese Unie.
Vreedzame conflictregeling moet ons dogma zijn, in welk geval dan ook. Als wij het GBVB aantrekkelijk willen houden, moeten wij dit grondvesten op de lidstaten.
Dan mogen wij niet toelaten dat iemand wordt uitgesloten of afgezonderd. Dan moeten wij ervoor zorgen dat hiervan een sterke stimulans uitgaat tot de politieke samenhang in de Europese Unie.
Tegenstellingen en compromissen zullen natuurlijk onontkoombaar zijn.
Het Europees Parlement moet zich echter bewegen op de scheidslijn tussen enerzijds het streven van de regeringen naar compromissen en evenwichtsbehoud en anderzijds de realistische benadering van de utopie van de Europese eenmaking.
Er doen zich hier ook technologische vraagstukken, vraagstukken op het gebied van het onderzoek en dergelijke voor, waarvoor een convergerende strategie nodig is. Ik denk hierbij met name aan de defensie-industrie, de informatica, de ruimtetechnologie en het ruimteonderzoek.
Tegelijkertijd moet Europa streven naar versterking van zijn democratische instellingen en verbetering van zijn economische en sociale samenhang, zijn militair vermogen tot optreden als een vredelievende macht en zijn technologische voorsprong.
Vroeg of laat moet de dag aanbreken waarop Europa zijn eigen Cape Canaveral, zijn eigen NASA, zijn eigen Silicon Valley heeft.
Ik ben blij met de gelegenheid om iets te kunnen zeggen over de militaire en zeker ook de civiele faciliteit, met name met het oog op de aanstaande Top in Nice.
Ik wil hierbij ook graag mijn waardering vastgelegd zien voor de eerste minister van Defensie die het Europees Parlement heeft toegesproken.
Dat was inderdaad een historische gebeurtenis.
Een van de belangrijkste dingen die hier vanavond benadrukt zijn, was het feit dat commissaris Patten eerder deze avond onderstreepte dat we over een militaire faciliteit praten en niet over een Europees leger.
Ik denk dat we dat niet vaak genoeg kunnen benadrukken.
Zelfs in sommige van onze eigen stukken die samen met verslagen verspreid zijn ten behoeve van ons debat hier vanavond, is sprake van bijvoorbeeld een snelle reactiemacht en niet van een snelle reactiefaciliteit.
Mijns inziens zou veel bezorgdheid weggenomen kunnen worden als we ons duidelijk bewust zijn van dat onderscheid.
"Erg jammer", zou ik tegen mijn collega Van Orden, en ook tegen andere collega's, willen zeggen. Mijn collega's aan de andere kant van de grote plas, de Ierse Zee, hebben namelijk zoveel te bieden op dit gebied: de traditie, de ervaring en de praktijk.
Misschien dat we na de verkiezingen een evenwichtiger debat zullen hebben.
Zij hebben zo veel te bieden.
Ik ben teleurgesteld met het standpunt dat zij daarover innemen.
Meer zal ik er niet over zeggen.
Ik ben echter erg trots op de Ierse overeenstemming en de Ierse bijdrage.
Wij zijn een klein land dat zich traditioneel "neutraal" opstelt, maar ik ben blij dat wij nu ook rond die tafel zitten en doen wat we kunnen gezien het mandaat van het Ierse volk.
Er is geen volk in Europa dat filosofisch neutraal is.
Sommige landen zijn wel militair neutraal en dat is wat anders.
Ierland is nooit filosofisch neutraal geweest.
Wij hebben een zeer duidelijke mening over wreedheden en het niet respecteren van de mensenrechten in sommige delen van de wereld en dat laten we ook snel en duidelijk merken.
Wij hebben een heel duidelijke mening over onze bijdrage in het toezien op en het handhaven van de vrede en ik hoop dat wij ook altijd in staat zullen zijn om daaraan een bijdrage te leveren.
Wij zullen nooit filosofisch neutraal zijn. Die term moet ook niet verward worden met militaire neutraliteit.
Dank u wel, mevrouw Doyle.
Het eerste bezoek van een minister van Defensie aan ons Parlement is zo'n historische gebeurtenis dat wij die maar 's avonds gepland hebben, zodat de schok voor onze leden niet te groot zou zijn.
Mijnheer de Voorzitter, laat ik beginnen met de twee rapporteurs, en met name mijn collega Catherine Lalumière, te feliciteren met de verslagen die hier ter discussie voorliggen.
Net zoals het Parlement hier vandaag doet, hebben ook de media de laatste weken de schijnwerpers gezet op relevante aspecten van het Europees buitenlands en veiligheidsbeleid.
Hiermee refereer ik uiteraard aan de oprichting van een snelle interventiemacht en de overdracht van de bevoegdheden van de WEU aan de Europese Unie.
Men mag wel zeggen dat het publieke debat over deze kwesties meer diepgang heeft gekregen.
Ondanks de meningsverschillen overheerst mijns inziens het besef dat Europa een historisch moment doormaakt waarop het zijn rol binnen het internationale systeem moet definiëren.
Ook uit de recente resultaten van de eurobarometer blijkt dat de Europese burgers uitzonderlijk belang hechten aan het gemeenschappelijk buitenlands en veiligheidsbeleid.
Ofschoon iedereen het erover eens is dat conflictpreventie en verwoesting ten gevolge van andere rampen onze prioritaire aandachtspunten moeten zijn, zal de Europese Unie pas echt geloofwaardig worden zodra zij over de nodige bevoegdheid beschikt om de humanitaire acties ook vanuit militair oogpunt te steunen.
De vooruitgang die wij op dit vlak hebben geboekt, moet ons echter tot nauwkeurigheid manen.
Wij hebben behoefte aan meer duidelijkheid en precisie in alle fasen die met de opbouw van de gemeenschappelijke militaire defensiemechanismen te maken hebben, van de participatiemodaliteiten tot de commandostructuur. Ook de verantwoordelijkheid die elk van de landen toekomt, moet beter worden gedefinieerd.
Bovendien moet erop worden toegezien dat dit proces democratisch verloopt.
Ons inziens is het Europees Parlement, in samenwerking met de nationale parlementen, de meest aangewezen instantie om deze taak waar te nemen.
Ik zou graag het standpunt van de minister terzake vernemen.
Mijnheer de Voorzitter, in dit debat over alle wereldproblemen, waarin iedereen zijn eigen thema kiest, neem ik het woord over Afghanistan; in de eerste plaats om mijn tevredenheid uit te spreken dat de Commissie buitenlandse zaken mijn amendement heeft goedgekeurd en dat het in de tekst waarover we morgen stemmen is opgenomen.
In dat amendement komt duidelijk naar voren dat het VN-programma voor drugsbeheersing in Afghanistan een complete mislukking is geworden. Miljoenen dollars zijn aan de Taliban beloofd en gegeven om de opiumkweek te stoppen, uit te roeien.
In plaats daarvan hebben ze het geld geïncasseerd en de drugsproductie meer dan verdubbeld.
Dat is de schuld van de naïeve subsidieverstrekkers, en daarom spijt het me dat er een Italiaan aan het hoofd van dit programma, dit Bureau staat, maar het is ook de schuld van de onverantwoordelijke Taliban. Daarom worden ze in de resolutie terecht veroordeeld.
Toch vraag ik me af of het niet mogelijk was de kritiek wat scherper, wat harder te formuleren en misschien ook Pakistan met sancties te dreigen, want dat land steunt de Taliban meer dan alle andere. Zonder hun steun zou het regime instorten.
Waarom steunt Pakistan de Taliban?
Om verschillende redenen, niet in de laatste plaats in de hoop dat die zich, wanneer ze heel Afghanistan hebben veroverd, op Kasjmir zullen storten en de anti-Indiaanse spanningen daar weer zullen oplopen.
Ik denk dat het belangrijk is deze vicieuze cirkel te doorbreken. We kunnen alleen maar hopen dat deze resolutie daaraan zal bijdragen.
Mijnheer de Voorzitter, waarde collega's, ik bedank mevrouw Lalumière voor haar zeer deskundige verslag.
Ik wil twee zaken naar voren brengen: de civiele crisisbeheersing van de Unie is niet ontwikkeld, terwijl de conflicten sociaal, economisch, theoretisch, ecologisch en etnisch van aard zijn.
Tegen al die conflicten is een preventieve civiele crisisbeheersing beter dan een militaire.
Mijn angst is dat men steeds vaker en sneller gebruik gaat maken van snelle legers.
De Europese vlag wordt niet voortgedragen door pantserwagens, maar door sociale gelijkheid en dat is een ideologisch verschil.
Ik stel voor dat wij een centrum voor civiele crisisbeheersing oprichten dat net zo doeltreffend en snel is als gepland.
Zo handelen wij in de juiste volgorde en verwezenlijken wij onze filosofie op de juiste wijze.
Mijn tweede angst is dat landen die dat niet willen de NAVO in worden geloodst.
Ook daarvoor is misschien een oplossing: Rusland bij de crisisbeheersing betrekken.
Het is te verwachten dat Rusland vaak op de een of andere manier bij toekomstige crises betrokken zal zijn.
Wij weten ook dat president Poetin niet erg negatief tegenover crisisbeheersingstroepen staat, wat naar mijn mening betekent dat samenwerking mogelijk is. Aangezien wij weten om welk soort crises het gaat, is dat naar mijn mening een ander stabiliserend onderdeel van het hele proces.
Het bevordert in deze kwestie het onderlinge begrip tussen de Europese volken.
Ik ben erg blij dat de ministers van Defensie en van Buitenlandse Zaken van de EU vorige week besloten hebben om een snelle reactiemacht van 60.000 manschappen op te richten.
Ik ben met name blij dat de Ierse regering dit initiatief onvoorwaardelijk steunt en toegezegd heeft dat 850 Ierse manschappen aan die reactiemacht zullen deelnemen.
Net zoals mijn geachte Gaëlische collega, mevrouw Doyle, ben ik mij ervan bewust dat hier geen sprake is van de oprichting van een Europees leger. Voordat er in mijn eigen land protesten tegen Ierse deelname gaan klinken, en dat zal zeker gebeuren, wil ik erop wijzen dat die deelname volledig vrijwillig is en per geval bekeken zal worden.
Dat gezegd hebbende, wil ik graag reageren op de opmerkingen van een andere collega, de heer Van Orden.
Ik vind dit recente initiatief een belangrijke eerste stap om de tekortkomingen in de defensiecapaciteiten van de EU weg te werken. Die tekortkomingen zijn op zo'n gruwelijke wijze aan het licht gekomen in Bosnië-Herzegovina en ook in Kosovo.
Ik ben van mening dat de lessen die we uit deze recente gebeurtenissen getrokken hebben, ons in de toekomst goed van pas zullen komen als wij onder ogen zien dat een Europees defensiebeleid gebaseerd op de noodzakelijke capaciteiten onontbeerlijk is. Naar mijn idee is dat net zo'n essentieel onderdeel van de Europese integratie als de eenheidsmunt.
Deze ervaring biedt ons de mogelijkheid, ondanks de angst van de heer Van Orden, om ons eigen beleid op zodanige manier te ontwikkelen dat wij onze VS-bondgenoten daarbij niet onnodig tegen ons in het harnas jagen en dat wij ook geen stress en spanningen binnen de NAVO zelf veroorzaken.
Het beleid van de EU moet altijd gebaseerd zijn op een partnerschap-benadering waarbij ernaar wordt gestreefd om de mogelijkheden van de NAVO, met name qua planning en inlichtingendiensten en qua militaire onderdelen, gezamenlijk te benutten in plaats van de structuren van de NAVO te kopiëren. Dit is met name van belang omdat we dezelfde gemeenschappelijke doelstellingen nastreven.
Naar mijn mening zal deze ervaring de Europese Unie goed van pas komen bij de ontwikkeling van ons eigen defensiebeleid. Ik hoop van harte dat dat beleid er, liever vroeger dan later, ook daadwerkelijk zal komen.
Mijnheer de Voorzitter, in het verslag-Brok over het gemeenschappelijk buitenlands en veiligheidsbeleid wordt in paragraaf 31 de volgende boodschap naar voren gebracht: "Het Europees Parlement onderstreept dat het voor de democratische legitimiteit van Rusland, mede gezien de politieke unie tussen Rusland en Wit-Rusland, noodzakelijk is dat de president en de regering van Rusland op duidelijke en krachtige wijze de nadruk leggen op de grote behoefte aan democratische hervormingen in Wit-Rusland, met name in het licht van het verslag dat op 16 oktober 2000 in Minsk is ingediend door de parlementaire trojka van de Europese Unie, de Raad van Europa en de OVSE".
Ik heb dit amendement geformuleerd, dat door een grote meerderheid in de Commissie buitenlandse zaken, mensenrechten, gemeenschappelijke veiligheid en defensiebeleid wordt gesteund.
Wil Rusland op de lange termijn toetreden tot een politieke unie met een ondemocratisch regiem?
Ik wil ook vier mensen met name noemen die in de jaren 1998-2000 spoorloos zijn verdwenen in Wit-Rusland, alsmede een politicus die onder onduidelijke omstandigheden is overleden.
Het gaat om de volgende mensen: Jurij Zaharenko, voormalig minister van Binnenlandse Zaken en vice-voorzitter van de 13e Hoogste Sovjet van Wit-Rusland,Victor Gonchar, vice-voorzitter van de 13e Hoogste Sovjet van Wit-Rusland alsmede voorzitter van een gerechtelijk onderzoek naar president Lukatjenko, de heer Krasovskij, vriend van vice-voorzitter Gonchar en tegelijkertijd met hem verdwenen, Dmitrij Zavadskij, filmmaker bij de Russische televisie die op 7 juli jl. onder verdachte omstandigheden is verdwenen op het vliegveld van Minsk en ten slotte Jurij Karpenko, leider van de Civil Party en voormalig burgemeester van Molodechno, die in augustus 1999 plotseling en onder onduidelijke omstandigheden is overleden.
Tegen de heer Patten, de heer Solana en het beginnende Zweedse voorzitterschap wil ik het volgende zeggen: treedt krachtig en gezamenlijk op tegen het antidemocratische regiem van Wit-Rusland!
Mijnheer de Voorzitter, ik wil u allereerst bedanken voor uw bezorgdheid over de lengte van deze vergadering, maar ik kan u vertellen dat ik 21 jaar parlementaire ervaring heb en daardoor ongevoelig ben voor dergelijke onvoorziene omstandigheden.
Aan de opmerkingen die gemaakt zijn aangaande Afghanistan, wil ik alleen nog een kort woord toevoegen, en wel dat de Raad vastbesloten is de voedselhulp op de plaats van bestemming te laten aankomen, voor zover de gevechtssituatie dat toelaat.
Vervolgens zal ik enkele opmerkingen maken naar aanleiding van het uitstekende debat dat hier net gevoerd is over de verslagen van de heer Brok en mevrouw Lalumière. Ik moet mijn opmerkingen natuurlijk beperken tot een klein aantal onderdelen.
Ik denk dat de verslagen in grote lijnen zijn goedgekeurd. Dit is natuurlijk een aanmoediging voor de regeringen om door te gaan met hun werk en, denk ik, een ondersteuning voor de Top van Nice.
Ik zou het eerst willen hebben over de plaats van het defensieapparaat binnen de totale politieke en operationele middelen van de Europese Unie.
Veel sprekers hebben gezegd: militaire middelen moeten alleen in laatste instantie worden ingezet, binnen de mogelijkheden waarover de Europese Unie beschikt.
Ik kan dit beginsel, dat ook de regeringen huldigen, natuurlijk alleen maar onderstrepen.
Maar wat betekent dat: "in laatste instantie"?
In laatste instantie betekent dat alle andere middelen gefaald hebben - en dat komt voor.
In Europa hebben we dat anderhalf en twee jaar geleden in Kosovo meegemaakt.
Politieke en diplomatieke inspanningen noch economische sancties hebben het uitbreken van de gewelddadigheden in het hart van Europa kunnen verhinderen; een onaanvaardbare slag in het gezicht van de Europese waarden.
Militaire kracht is dus een laatste middel.
Maar als we willen dat deze kracht het onaanvaardbare verhindert, moet hij betrouwbaar en geloofwaardig zijn.
Ik denk ook dat de combinatie van die verschillende middelen een unieke eigenschap van de Europese Unie is, die mogelijkheden biedt. Het werk dat ons te wachten staat als deze politiek zich voortzet en verduurzaamt, is het ontwikkelen van een echte Europese cultuur van conflictpreventie en conflicthantering.
Ervaringen die we hebben opgedaan en nog steeds opdoen, in het bijzonder in de Balkan, tonen aan dat de Europeanen, als het om conflicthantering gaat, in staat zijn expertise en een prijzenswaardige en respectabele handelwijze te ontwikkelen. Dit dankzij onze ervaringen met een geschiedenis die rijk is aan conflicten en ons begrip van de subtiele en soms harde confrontaties van bevolkingsgroepen.
Wat betreft de verdubbeling wil ik onderstrepen dat de menselijke middelen en de militaire middelen die de landen vrijwillig aan die gemeenschappelijke troepenmacht leveren, dezelfde zijn als die de meeste aan de NAVO ter beschikking stellen.
Er is geen sprake van verdubbeling van troepenmachten.
Het gaat om dezelfde troepen met dezelfde paraatheid en beschikbaarheid. Dit geldt uiteraard niet voor die landen die geen lid zijn van de NAVO.
De landen die lid zijn van de NAVO hoeven hun defensie-inspanningen echter niet te verdubbelen om zowel aan NAVO-acties als aan acties van de Europese Unie te kunnen deelnemen.
De kwestie van het concept: het concept is ingevoerd in 1992.
Het gaat om de Petersbergtaken.
Daarover hebben de Europese regeringen een solide akkoord gesloten en daarmee beschikken we over richtlijnen die zich naar mijn mening bewezen hebben en die ruimschoots worden gesteund door de publieke opinie in Europa.
Eventuele vredesmissies zullen uiteraard onderworpen zijn aan eenstemmige besluitvorming door de regeringen. Zoals verschillende sprekers hebben gezegd, onderstrepen we in onze verklaringen dat er geen Europees leger bestaat, hetgeen impliceert dat er dus ook geen supranationale autoriteit is die landen tot deelname aan enigerlei militaire operaties kan verplichten.
Europa gaat dus geen nieuwe verdragsorganisatie opzetten, in tegenstelling tot wat ik, meen ik, een slecht geïnformeerde beweging heb horen zeggen.
Wij zullen te werk gaan op basis van nationale besluiten die in samenwerking tussen de regeringen worden genomen. Deze besluiten worden gecontroleerd door de nationale parlementen, met inachtneming van de Petersbergtaken en de beginselen van het Handvest van de Verenigde Naties - dat maakt ook deel uit van onze verklaringen.
Eén van de ontwikkelingen die het Europees veiligheids- en defensiebeleid mijns inziens gaat doormaken, is dat er een aanvullende capaciteit wordt gevormd, een concrete ondersteuning van de rol van de Verenigde Naties, wat inhoudt dat conflicten worden opgelost, en strijdende partijen worden gescheiden.
Hiermee beantwoord ik tevens de opmerking die een spreker gemaakt heeft, namelijk dat er in Saint-Malo een overeenkomst tussen Groot-Brittannië en Frankrijk zou zijn gesloten om de rechten van het Europees Parlement te beperken.
Dit nu is niet het geval.
De overeenkomst die in Saint-Malo is gesloten, en die wel degelijk een overeenkomst tussen de vijftien landen betreft, houdt in dat een Europese defensiemacht - als we tenminste willen dat deze praktisch en effectief is - alleen op intergouvernementele basis kan bestaan.
Laten we niet vergeten dat we vijftig jaar lang geaarzeld en gefaald hebben in ons streven de Europese Unie een minimum aan capaciteit te geven om meer dan een machteloze toeschouwer te zijn bij crisissen die gepaard gaan met geweldsuitbarstingen.
Vandaag de dag is intergouvernementeel optreden de enige mogelijkheid.
Dit past al onze democratische landen, omdat ze het recht behouden uiteindelijk zelf te beslissen over het inzetten van hun legermacht.
Door deze keus voor intergouvernementele acties zal de parlementaire controle dus inderdaad voornamelijk op nationaal niveau plaatsvinden.
Ik wijs u er overigens op dat de Raad zich in zijn standpunten nooit heeft uitgesproken voor een financiële verplichting van de Europese Unie om militair optredens te financieren. Dit zal de Raad ook in de toekomst niet doen.
Betekent dit nu dat er geen dialoog over defensie en veiligheid mogelijk is tussen de Raad, als vertegenwoordiger van de nationale regeringen, en het Europees Parlement?
Het lijkt me dat dit debat, waar wij allen gelukkig mee zijn, een eerste bewijs van het tegendeel is.
Ik geloof dat we op weg zijn naar een positieve dialoog.
Waarom?
Omdat, als we de besluiten die we genomen hebben consequent uitvoeren, de verantwoordelijkheid, geloofwaardigheid en invloed van de Europese Unie inzake crisismanagement geleidelijk zullen groeien.
We zullen geen commentatoren aan de zijlijn meer zijn.
Dan zal zich een diepgaand politiek debat ontwikkelen, in onze publieke opinie, in onze parlementen en ook hier, over wat er werkelijk op het spel staat bij crisisbeheersing via een scala van middelen, waarvan de inzet van troepen alleen maar een onderdeel is.
De diepgang van de principes en gedachten in de verslagen van de heer Brok en mevrouw Lalumière geven nu al aan hoe veelomvattend die discussies zullen zijn, en zijn er een voorbode van.
We zullen nog manieren moeten bedenken om tot nauwere contacten met de nationale parlementen te komen. Wat nu echter binnen handbereik is en een keerpunt vormt waar we, denk ik, allemaal gelukkig mee kunnen zijn, is dat de vijftien landen die deze Unie vormen - landen die al een politieke realiteit hebben geschapen die een positieve invloed heeft op de krachtsverhoudingen in de wereld - welbewust de wegen hebben gevonden om gezamenlijk op te treden wanneer geweld onze waarden aantast.
Dat doen ze op basis van onze gemeenschappelijke waarden.
Ik denk dat dit goed nieuws is.
Dank u wel, mijnheer de minister.
Ik heb een ontwerpresolutie overeenkomstig artikel 42, lid 5, van het Reglement ontvangen om dit debat te sluiten.
Het gecombineerd debat is gesloten.
De stemming vindt morgen om 11.00 uur plaats.
Hervorming van de Commissie
Mijnheer de Voorzitter, geachte afgevaardigden, geachte collega's, het aftreden van de Commissie in maart 1999 heeft aangetoond dat haar structuren en manier van werken dringend moeten worden hervormd.
De inzet van de hervormingen waaraan ze nu werkt, moet voor alles het herstel van het vertrouwen van de publieke opinie zijn.
De noodzaak van hervormingen staat buiten kijf, de Commissie moet hierdoor een voorbeeldig bestuursorgaan worden, onder het primaat van de politiek.
Alleen onder deze voorwaarde kan de geloofwaardigheid van de opbouw van de Europese Unie hersteld worden.
Na de rapporten van de onafhankelijke deskundigen heeft de Commissie, op instigatie van de heer Kinnock, in een Witboek een hervorming van haar functioneren gepresenteerd.
Officieel wordt ons Parlement geraadpleegd om een eenvoudig advies te geven, maar commissaris Kinnock heeft ons bevestigd hoe belangrijk ons standpunt is voor het vervolg van de werkzaamheden van de Commissie, een vervolg waar we ten nauwste bij betrokken zullen worden.
Gezien de omvang van de taak waren er vier commissies bij betrokken en is er een nieuwe procedure ingesteld, met vier parallelle verslagen.
Ik wil hierbij mijn waardering uitspreken voor het werk dat is gedaan samen met mijn collega's van de Fractie van de Europese Volkspartij, de heren Pomés Ruiz, Harbour en Lamassoure.
We hebben dus gekozen voor een methode om zonder overlappingen het hele onderwerp te behandelen.
We hebben ons aan deze methode gehouden en dat heeft van ons uitgebreid overleg gevergd.
Daardoor konden we het onderwerp gemeenschappelijk benaderen, met behoud van de bevoegdheidsterreinen van elke commissie en met als doel een echte samenhang tussen onze verslagen.
Toch wil ik graag benadrukken dat het voor de PSE-Fractie zeer belangrijk is dat deze hervorming, met inachtneming van de verdragen, op een zeer pragmatisch wijze wordt uitgevoerd.
De samenhang van alle onderdelen van de hervorming moet ervoor zorgen dat de wijze waarop de Europese eenwording politiek beheerd wordt, voor de Europese burgers duidelijk zichtbaar en transparant is.
Het spreekt vanzelf dat het moderniseren van een structuur die zo ingewikkeld is als de Commissie, van de verschillende deelnemers en in het bijzonder van de medewerkers, tact, geduld en vertrouwen vraagt.
Daarom willen we geen top-down benadering, maar is het voor ons van wezenlijk belang dat het gehele personeel daadwerkelijk betrokken wordt bij dit moderniseringsproces
De hervorming wordt weliswaar aan de top ontworpen, maar ze moet duidelijk zijn, en aan de vakbonden en het hele personeel worden uitgelegd, zodat het hele personeel ook daadwerkelijk betrokken is bij dit hele proces.
Wij zijn vastbesloten weer vaart te brengen in het Europees ambtelijk apparaat, en daartoe moeten we bepaalde principes in acht nemen: voor het Europees ambtelijk apparaat één enkel interinstitutioneel statuut behouden dat iedere ambtenaar gelijke behandeling garandeert en werkelijk leidt tot mobiliteit, opleiding en vorming.
De personeelswerving moet zich zo ontwikkelen dat gelijke kansen voor alle inwoners van de Gemeenschap altijd gegarandeerd zijn.
Het advies van de Begrotingscommissie over de hervorming concentreert zich op deze hoofdpunten, met inachtneming van onze bevoegdheden.
Als achtergrond herinneren we er steeds aan dat, parallel aan iedere wetgevingsprocedure, alle begrotingsbesluiten genomen moeten worden binnen het kader van de jaarlijkse procedures en het interinstitutioneel referentieakkoord.
Het Parlement heeft een bijzondere verantwoordelijkheid naar de burgers.
En als één van de takken van de begrotingsautoriteit moet het toezien op het behoorlijk aanwenden van de publieke middelen.
Van belang is bovendien vooral dat we er in de toekomst nog nauwlettender op toe zullen zien dat de goedgekeurde begroting ook werkelijk door de Commissie wordt besteed en niet wordt herschikt omdat men niet bij machte is de paar beleidswijzigingen door te voeren waartoe ons Parlement op democratische wijze besluit.
Het totaalpakket aan maatregelen dat in het Witboek wordt voorgesteld moet er toe leiden dat de Commissie op alle fronten moderner en doeltreffender functioneert.
Wij zullen haar ondersteunen, waarbij we er nauw op toe zullen zien dat deze procedures zo snel mogelijk leiden tot een resultaatgerichte managementcultuur, tot kengetallen die rekening houden met de kosten-baten verhouding, maar ook met onze beleidsbeslissingen en met het feit dat het decentraliseren en delegeren van de bevoegdheden onmisbaar is - onder voorwaarde echter dat de beslissingsbevoegdheid en de controlerende functie verzekerd zijn.
De mededeling van de Europese Commissie moet voor de verschillende instellingen een gemeenschappelijke boodschap inhouden.
Concreet betekent dit dat het van doorslaggevend belang is nieuwe procedures te vinden om de begroting volgens goedkeuring uit te voeren.
Het niet uitvoeren van de begroting, de grote kloof tussen de begroting enerzijds en het aangaan van verplichtingen en kredietverlening anderzijds, is ronduit bespottelijk.
We moeten dringend ad hoc procedures bedenken om het management van de Commissie weer geloofwaardig te maken.
Daartoe moeten we de procedures herzien en haalbare doelen vaststellen, die ons in staat stellen binnen korte tijd de opgelopen achterstand weg te werken, de kloof te dichten tussen vastleggingen en betalingen waardoor een groot deel van de begroting ongeloofwaardig wordt, contracten tussentijds op te schorten als er geen samenhang meer is tussen aangegane financiële verplichtingen en begrotingskredieten, en subsidies en verplichtingen sneller uit te betalen.
De geloofwaardigheid van de Commissie, en dus van de Europese Unie, staat op het spel, en daarom moet de methode van het financieel beheer onverwijld worden hervormd.
Op middellange termijn is het van wezenlijk belang om bij aanvang van ieder begrotingsjaar in goed overleg tussen de begrotingsautoriteit en de Commissie de begrotingsprocedures te verfijnen.
Zo kunnen we voorkomen dat we weer in de gebruikelijke grote problemen van november of december verzeild raken, en dat we weer in een situatie belanden waarin we de politieke verwachtingen van het Parlement niet kunnen waarmaken, noch rekening kunnen houden met een echte vernieuwing van het functioneren van de Commissie.
Een jaarlijkse evaluatie van de ontwikkeling van de werkwijze en van de meerkosten van deze hervorming vereist overleg aan het begin van ieder begrotingsjaar.
Deze maatregel zal tijd kosten, maar is onvermijdelijk en onmisbaar voor het welslagen van de hervorming.
Er zal niet alleen voor een projectmatige aanpak moeten worden gekozen, ook moet er een nieuwe nomenclatuur worden ontwikkeld die een transparant beheer mogelijk maakt.
Hier zijn wij grote voorstanders van.
Wij zullen erop toezien dat alle technische maatregelen uitgevoerd kunnen worden met inachtneming van alle rechten van de begrotingsbevoegdheid van het Parlement.
Onze commissie heeft met voldoening geconstateerd dat de conclusies van het verslag-Bourlanges over externalisering in de nota van wijzigingen zijn overgenomen.
Wat de comitologie betreft, laten de lidstaten daarentegen maar al te vaak hun nationale belangen voor de belangen van de Gemeenschap gaan. Raadpleging van de lidstaten vertraagt de besluitvorming en werkt kostenverhogend.
Het zou dus goed zijn als we de hervorming aangrijpen om hun bemoeienis te beperken, alleen voor die beleidsterreinen waar geen uitgaven mee gemoeid zijn.
Ik zal het niet lang over het personeelsbeleid hebben, omdat de heer Harbour dat zal behandelen.
Het spreekt vanzelf dat de menskracht van de Commissie onvoldoende is voor de nieuwe taken die haar zijn toevertrouwd, laat staan de taken die er nog bij zullen komen. De reorganisatie waar de nota van wijzigingen van rept en die slechts 4% betreft, zal het personeelsprobleem zeker niet oplossen.
Door jongstleden donderdag in het begrotingsoverleg de nota van wijzigingen op hoofdlijnen te aanvaarden heeft de Raad desalniettemin bewezen dat hij als andere tak van de begrotingsautoriteit de hervorming van onze Commissie ondersteunt.
Wat betreft audit, financieel management en controle, de belangrijkste punten daarvan staan in het verslag van de heer Pomés Ruiz.
Sinds 22 november is het standpunt van de Commissie bekend over de wijziging van het Financieel Reglement.
Wij hebben ons al uitgesproken over de hervorming van de fast track door het verslag-Van Hulten aan te nemen.
Toch wijzen we er nogmaals op dat een onafhankelijke financiële controle absoluut noodzakelijk is.
Bovendien is het volkomen onlogisch dat alleen de Raad het Financieel Reglement kan wijzigen, en wij herhalen dan ook ons verzoek om medebeslissing op dit punt.
De hervorming van de Commissie is een daad die van het grootste belang is voor de toekomst van onze instellingen.
De werkwijze waarvoor de Conferentie van voorzitters heeft gekozen en die sommigen enigszins willekeurig voorkwam, heeft tijd gevergd.
Maar deze overlegtijd, waarin we de vier verslagen gezamenlijk hebben kunnen beschouwen, heeft geleid tot een bredere, zuiverder visie, die het advies van het Parlement heeft verrijkt.
Dit verslag gaat over de allereerste stappen van de hervorming van de Commissie, een daad die zeer belangrijk is voor een echt modern beheer van de Unie.
Er zullen nog talrijke andere verslagen volgen en ik voor mij, verrijkt als ik ben door deze paar weken van overleg, zou graag zien dat deze werkwijze in het vervolg wordt gehandhaafd.
Ik wil graag in het bijzonder de drie andere rapporteurs bedanken; ik heb onze samenwerking en de helderheid van hun standpunten echt gewaardeerd.
De meningsverschillen die er geweest zijn waren niet zozeer van politieke aard, maar veeleer een uiting van de culturele verschillen tussen de Vijftien.
Ze zijn een uiting van de sterk uiteenlopende opvattingen over het beheer van de openbare dienst, die altijd in de verschillende instellingen van de Europese Unie leven, ook in onze fracties.
Met deze hervorming treden ook de problemen die wij over ons heen krijgen duidelijk voor het voetlicht, maar we weten dat we hier doorheen moeten, hoe moeilijk het ook is.
We hebben het beheer van de Unie gemoderniseerd, zodat het transparanter wordt en zich beter aan onze medeburgers aanpast. Hopelijk raken de burgers er op deze manier steeds meer van overtuigd dat hun toekomst ligt in een steeds sterker wordende Europese Unie.
- (EN) Mijnheer de Voorzitter, het doet mij bijzonder veel genoegen om vanavond eindelijk - met nadruk op eindelijk - dit verslag aan het Parlement te kunnen presenteren.
Ik weet nog goed dat de eerste ontmoeting met de vice-voorzitter, de heer Kinnock, in december een jaar geleden plaatsvond, toen het Parlement aangaf dat ik gevraagd zou moeten worden om deze taak op mij te nemen.
Het heeft dus elf maanden geduurd voordat er nu eindelijk vooruitgang is geboekt.
Ik heb die periode echter wel als zeer plezierig ervaren.
Ik sluit mij daarom zeker aan bij datgene wat mijn collega' s al hebben gezegd, namelijk dat het team van rapporteurs erg goed heeft samengewerkt.
Het was heel aangenaam om zo samen te werken. Ik ben van mening dat er door de betrokkenheid van onze vier commissies meer diepte en inhoud is gegeven aan de procedure die moet leiden tot de cruciale hervorming binnen de Commissie die voor de toekomst van de Europese Unie van zo groot belang is.
Mijn verslag richt zich met name op de strategie voor personeelshervormingen.
Ik benadruk de term strategie, omdat de Commissie juridische zaken en interne markt er nog ten minste twee jaar werk aan zal hebben - wij hopen natuurlijk minder - om alle hervormingen van het personeelsstatuut die uit de personeelsstrategie voortvloeien aan een gedegen onderzoek te onderwerpen.
Wij hebben er dus veel aandacht aan besteed om een strategisch kader te scheppen en ervoor te zorgen dat het een goed kader is.
Wij zijn er over het algeheel gezien tevreden over, maar wij zijn ook weer niet zelfvoldaan. Ik wil op een paar aspecten ingaan waarvan ik denk dat die cruciaal zijn voor de Commissie.
Ik zal daarbij ook aangeven hoe wij kunnen helpen om die absoluut essentiële hervormingen door te voeren.
Wij hebben er in onze commissie zeer veel belang aan gehecht om dit onderwerp niet geïsoleerd te benaderen, maar om het juist in een breder perspectief te plaatsen. Wij hebben een zeer succesvolle openbare hoorzitting gehouden waarvoor mensen uit de particuliere en openbare sector zijn uitgenodigd om aan te geven hoe de omgeving, organisatie en personeelssituatie om ons heen aan het veranderen is.
Vanwege de nieuwe hervormingen moet de Commissie immers op die veranderingen inspelen omdat de beste mensen aangeworven moeten worden op een markt die zeer concurrerend is.
Het interessante aan deze discussies was de constatering dat de personeels- en organisatiebenaderingen in de particuliere en openbare sector steeds meer naar elkaar toegroeien. Overal om ons heen worden grote organisaties steeds opener.
Zij gebruiken informatietechnologie op geheel nieuwe manieren. Zij nemen steeds meer afstand van de traditionele verticale organisatievormen en zowel tussen organisaties als door organisaties heen wordt steeds meer informatie gedeeld.
Dit is de cruciale les die de Commissie moet leren en toepassen bij het invullen van het hervormingsproces.
Gezien de korte tijd die mij hier vanavond is gegund, kan ik niet op al onze specifieke aanbevelingen ingaan. Ik wil mij daarom beperken tot dat wat ik het centrale element van het hervormingsproces vind.
Wij moeten binnen de Commissie tot een organisatiecultuur komen waarbij aan iedere ambtenaar duidelijke doelstellingen worden gegeven in combinatie met de juiste middelen om die doelstellingen te realiseren.
Daar horen ook de zo belangrijke financiële middelen bij, zoals zowel mevrouw Guy-Quint als de heer Pomés Ruiz hebben benadrukt. Daarnaast moeten ambtenaren ook de bevoegdheid krijgen om die middelen voor de beoogde doelen aan te wenden.
Ambtenaren moeten ook weten aan de hand van welke doelstellingen hun prestaties beoordeeld worden. Bovendien moeten zij qua salaris en promotie beloond worden op basis van de mate waarin die concrete doelstellingen zijn bereikt.
Dit vormt het kernpunt van onze voorstellen.
Degenen die binnen de organisatie doorgroeien, kunnen dat op gestructureerde wijze en op basis van een betere carrièreplanning doen.
Zij mogen er vanuit gaan dat zij bij andere Europese instellingen terechtkomen, dat zij bij nationale regeringen worden gedetacheerd of in de particuliere sector komen te werken.
Dit dient de norm te zijn die een onderdeel moet vormen van de standaardcarrière bij de Commissie.
Zij mogen er tijdens die carrière ook vanuit gaan dat zij met externe mensen te maken krijgen die bij de Commissie werken op basis van een kortlopend contract: specialisten of jonge mensen die drie tot vijf jaar werken bij de Commissie als onderdeel van hun carrièreplanning zien.
Wij moeten in het kader van een gestructureerde carrièreplanning voor het vaste personeel van de Commissie, dus ook deze externe mensen stimuleren.
In de toekomst zal een moderne organisatie daadwerkelijk aan dat beeld moeten voldoen.
De strategie klopt, maar om alles goed te laten verlopen moet de invulling ook kloppen.
Voor het beheren van een organisatie is het niet genoeg om over alle benodigde regels en voorschriften te beschikken. Er spelen namelijk veel meer essentiële elementen een rol, zoals de instelling van het personeel, hun toewijding aan en steun voor de plannen en hun bereidheid om te veranderen.
Al deze aspecten zijn cruciaal en het is absoluut essentieel dat iedereen, vakbondsleden of niet, daaraan meewerkt.
Leiderschap vanuit de top is cruciaal.
Vice-voorzitter Kinnock is buitengewoon enthousiast in alles wat hij doet.
Hij heeft ook deze procedure met zeer veel enthousiasme geleid, maar het proces moet vanaf het allerhoogste niveau worden geleid.
Ik was zeer verheugd dat alle vier de commissies kortgeleden de gelegenheid hadden om met Commissievoorzitter Prodi te spreken.
Hij heeft ons verzekerd dat de hervormingen zijn volledige steun hebben.
De hervormingen moeten vanuit de top zo snel mogelijk naar beneden uitwaaieren, zodat de Europese Unie de krachtige Commissie krijgt die zij nodig heeft om haar doelstellingen in de komende twintig jaar te realiseren.
Mijnheer de Voorzitter, mijnheer de commissaris, geachte collega's, los van de reikwijdte van het Witboek van commissaris Kinnock raakt het inhoudelijk niet rechtstreeks aan de institutionele problematiek.
Wel vormt het de eerste etappe in een veel bredere, door voorzitter Prodi, ingeleide discussie over het governance van de Unie.
Een ander document over dit onderwerp is bij de Commissie in voorbereiding.
Om de discussie nu maar gelijk te openen, heeft onze Commissie constitutionele zaken zich dan ook afgevraagd, net als de drie andere bevoegde commissies, hoe doeltreffend het beleid van de Commissie nu is.
Is de Commissie voldoende toegerust om de taken uit te voeren en, daarnaast, de politieke rol te vervullen die haar door de Verdragen zijn toebedeeld?
In een Europa dat straks dertig leden telt, met een overvolle Raad en een Parlement met 700 leden die twintig talen spreken, zal de rol van de Europese Commissie, wat betreft het bepalen en verdedigen van het gemeenschappelijk Europese belang, inderdaad gewichtiger zijn dan ooit.
Onze Commissie constitutionele zaken herinnert dan ook nog eens aan het feit dat ze hecht aan een sterke, onafhankelijke, doeltreffende, transparante en politiek verantwoordelijke uitvoerende Commissie.
Teneinde deze eigenschappen te waarborgen, leggen wij de nadruk op vijf punten.
Punt één: de geest van good governance moet zich niet beperken tot de beheerstaken van de Commissie.
Ook haar taak van indiener van wetgevingsvoorstellen moet erdoor geïnspireerd worden, bijvoorbeeld door een interne procedure ter eerbiediging van het subsidiariteitsbeginsel op te stellen en een situatieoverzicht bij te houden van de chronologie van de procedures om te grote vertragingen bij de opstelling van de teksten te vermijden.
Een ander belangrijk punt: de Commissie is het enige orgaan dat in staat is het totale traject van voorbereiding en uitvoering van de beslissingen die Europa neemt, te coördineren.
Daar waar zij dat nalaat, zien we het duidelijk aan de resultaten, in het bijzonder in de tweede en derde pijler.
We verzoeken dan ook de lidstaten de Commissie de hoofdrol toe te vertrouwen in de voorbereiding en uitvoering van de vergaderingen van de Europese Raad en alle samenstellingen van de Raad van ministers. Dit is mogelijk zonder de instellingen formeel te wijzigen.
Daarentegen moet het beheer van de uitvoering van de Europese beleidsvormen en van de daarmee gepaard gaande kredieten geen taak zijn van de Commissie zelf.
In het Witboek wordt aangegeven dat op het ogenblik ongeveer de helft van de ambtenaren van de Commissie zich bezig houdt met beheerstaken.
Dat is te weinig, als we er vanuit zouden gaan dat de Commissie zelf de beheerstaken moet uitvoeren.
Maar dat is veel te veel, als we er vanuit gaan dat de Commissie zich moet ontdoen van de kern van die beheerstaken, zoals bij ons het geval is.
Decentralisatie moet regel zijn, ten gunste van de nationale bestuursorganen of externe bureaus.
Wat betreft die bureaus moet de brainstorming over het bestuur door de drie instellingen als gelegenheid wordt aangegrepen om een gemeenschappelijke doctrine op te stellen voor de uitbesteding.
Het oprichten van onafhankelijke bureaus is steeds dan terecht, als specifieke wetenschappelijke of technische kennis vereist is, of als gedecentraliseerd beleid de voorkeur lijkt te hebben.
Dat was bijvoorbeeld het geval bij het Europees Waarnemingscentrum voor drugs en drugsverslaving.
Dat zal straks het geval zijn bij de veiligheid van ons voedsel en van de luchtvaart, maar wel onder voorwaarde dat we een verbrokkeling van de politieke verantwoordelijkheid van de Commissie vermijden en erop toezien dat zij de juridische mogelijkheden heeft om verantwoording af te leggen aan het Parlement en aan de Raad over de wijze waarop die bureaus hun taak uitoefenen.
Tenslotte moeten we ons ook dringend bezig houden met de externe vertegenwoordiging van de Unie.
Wij hebben daar trouwens vanmiddag al over gesproken in het kader van het debat over het gemeenschappelijk buitenlands beleid.
Zoals de opmerkingen van commissaris Patten hebben aangetoond, bevinden we ons ook hier weer op de grens van good governance en de rechtvaardiging van de institutionele hervorming in al haar onderdelen.
De Commissie constitutionele zaken stelt voor een algemene studie op te stellen over de externe vertegenwoordiging van de Unie, zowel bij derde landen als bij de internationale onderhandelingen en in de internationale organisaties, en dat er onderzoek wordt gedaan naar het oprichten van een gemeenschappelijke diplomatieke dienst.
Daarmee is de discussie over het governance geopend.
We zullen deze in het voorjaar voortzetten, uitgaande van de conclusies van Nice en op basis van de nieuwe voorstellen van de Commissie.
Mijnheer de Voorzitter, geachte commissarissen, waarde collega's, in de eerste plaats willen wij met name mevrouw Guy-Quint bedanken omdat zij bij het opstellen van haar verslag voortdurend naar consensus heeft gezocht.
De Begrotingscommissie heeft moeite met activiteitsgestuurde budgettering vanwege de geringe transparantie van de uitgaven en omdat wij de bevoegdheden van het Parlement als begrotingsautoriteit willen uitbreiden.
Zoals mevrouw Guy-Quint wel weet, hebben wij juist het begrotingsoverleg met de Raad afgerond. De hardste noot die wij daarbij hebben moeten kraken, was een duidelijke en nauwkeurige afbakening van de respectieve begrotingsbevoegdheden van onze instellingen.
De Begrotingscommissie vindt dat het Parlement zijn zeggenschap over de toewijzing van administratieve kredieten niet mag verliezen.
Wij vinden het bepaald geen geruststellende gedachte dat rubriek 5 van de financiële vooruitzichten verdwijnt als activiteitsgestuurde budgettering wordt ingevoerd.
Wij zijn niet tegen dergelijke gevolgen, maar wij vinden dat de begrotingsbevoegdheden van het Parlement intact moeten blijven.
Er zouden dan ook al gauw interinstitutionele problemen ontstaan als de Commissie de hervorming zou gebruiken om het Parlement heimelijk de controle over deze administratieve uitgaven afhandig te maken.
Als de controle- en de beslissingsbevoegdheid van het Parlement ten aanzien van de onder de huidige rubriek 5 vallende uitgaven echter ongemoeid wordt gelaten, zal de parlementaire behandeling van de hervormingsplannen van de Commissie zonder grote verrassingen verlopen.
Mijn fractie verzoekt de Commissie met klem haar uiterste best te doen om de overgangstermijn voor de ontmanteling van de BAT's te beperken.
Wij willen de Commissie dan ook vragen of zij de garantie kan geven dat deze overgangstermijn werkelijk kort zal duren.
Tenslotte moet ik de netelige kwestie omtrent het voorstel voor vervroegde uittreding aansnijden.
Wij willen over deze en ander kwesties eerst driehoeksoverleg voeren voordat wij de begroting 2001 definitief goedkeuren.
Mijn fractie is niet tegen het idee de vervroegde pensionering een verplicht karakter te geven.
Wij denken echter dat het bestaande voorstel zo vaag is dat het mogelijkerwijs meer kwaad dan goed doet. Wij hebben al wat verontruste signalen uit ambtelijke kringen opgevangen.
Wij geven de Commissie echter graag de kans de inhoud van haar voorstel zo veel mogelijk te preciseren.
Wij hopen tijdens de volgende triloog op veel punten goed nieuws te vernemen, onder andere op dit punt. Wij hopen ook dat de reserve in de rubriek voor nieuwe posten zal worden ingetrokken.
Dat zal ongetwijfeld bepalend zijn voor de goede wil van dit Parlement om deze hervorming samen met de Commissie uit te voeren.
Mijnheer de Voorzitter, allereerst wil ik alle vier de rapporteurs bedanken voor hun goede werk.
Het verbeteren van het Europees bestuur is een van de belangrijkste hervormingen die het huidige Parlement moet doorvoeren.
Het hoofddoel van de hervorming van de Commissie moet zijn het verkleinen van de bureaucratie, het vergroten van de doeltreffendheid en het wegwerken van financiële onregelmatigheden.
Dat vereist een vereenvoudiging van de werkmethoden, het overhevelen van bevoegdheden naar een lager niveau en het preciseren van de beslissingsbevoegdheid.
De sleutel tot de hervorming is het vergroten en onderstrepen van de individuele verantwoordelijkheid.
De directeuren van de instellingen moeten zowel juridische als financiële verantwoordelijkheid voor de besluiten dragen.
Het onderstrepen van de individuele verantwoordelijkheid vereist onder andere een snelle herziening van het personeelsstatuut.
Hervorming vereist een op activiteiten gebaseerde begroting.
De directeuren van eenheden en instellingen moeten een bepaalde speelruimte in het financieel beheer hebben.
De meeste aandacht moet uitgaan naar de bereikte resultaten en niet naar de werkmethode.
Alleen zo kunnen de beschikbare middelen doeltreffender worden toegewezen.
De instellingen en hun directeuren moeten duidelijk de mogelijkheid hebben tot het best mogelijke beheer.
Het dragen van verantwoordelijkheid vereist dat men ervan afziet dat de financiering vooraf gecontroleerd wordt.
Als er meer dan één besluitvormer is, draagt niemand duidelijk verantwoordelijkheid.
De hervorming van het financieel beheer is vooral nodig ter verbetering van het Europese geldverkeer.
Bij het betalen van de Europese rekeningen moet men dezelfde praktijk betrachten als in de wereld buiten de Europese Unie.
De huidige betalingstermijn van drie maanden is te lang, om nog maar te zwijgen van het feit dat veel betalingen meer dan een jaar op zich laten wachten.
Dat is schandalig als men bedenkt dat de Europese Unie zelf een voorvechter is van de modernisering van het bedrijfsleven.
Mijn fractie steunt van harte de hervorming van het financiële beheer.
Mijnheer de Voorzitter, ook mijn fractie, de Groenen en regionalisten, steunen de hervormingen van de Commissie zoals beschreven in het witboek en wij pleiten voor een snelle omzetting ervan.
Vandaag tijdens het debat over Nice hebben wij het weer gehoord: de EU staat voor grote uitdagingen; de uitbreiding tot 27 plus x landen zal de Europese instellingen op de proef stellen.
Tegelijkertijd heeft het aanzien van de Europese instellingen bij de bevolking een dieptepunt bereikt, enerzijds door een gebrek aan vertrouwen, anderzijds onder druk van toenemende problemen zoals de oliecrisis, de klimaatverandering en de BSE-crisis, om de belangrijkste actuele problemen maar even te noemen.
De instellingen moeten dringend worden hervormd om het vertrouwen te herstellen en ons beter in staat te stellen tot handelen.
Wij moeten legitimiteit opbouwen door onze doelmatigheid te vergroten, door activiteitsgestuurde budgettering, een cultuur van verantwoordelijkheid, meer transparantie, een bestuur dat dichter bij de burgers staat en decentralisatie.
Deze doelstellingen, die de Commissie zich heeft gesteld, kunnen wij alleen maar steunen.
Wij vrezen evenwel dat het op een aantal punten aan moed ontbreekt.
Laat ik als voorbeeld de transparantie noemen.
Hier heeft de Commissie bij haar aanstelling grote beloften gedaan.
De werkelijkheid ziet er helaas anders uit. Dit blijkt uit de kaderovereenkomst met het Parlement en uit de regels inzake de toegang tot informatie.
Op dit gebied constateren wij dat er nog achterstand is en wij hopen op meer moed tot transparantie van de Commissie.
Ook op het gebied van de tuchtprocedures zijn er toezeggingen gedaan, maar nog altijd zijn er geen duidelijke regels en is er geen helderheid over de toepassing van deze regels. Verder is de kwestie van de uitbestedingen nog altijd niet definitief opgehelderd.
Wij hopen op een spoedige verklaring.
Ten aanzien van de klokkenluiders zou ik mij willen aansluiten bij wat de heer van Hulten reeds heeft gezegd.
Ook op dit punt hadden wij van de kant van de Commissie gehoopt op meer moed tot openheid en meer moed om met deze kwestie om te gaan. De klokkenluiders hebben er immers ook toe bijgedragen dat tot hervormingen werd overgegaan.
Op het gebied van de uitvoering van de begroting moet de Commissie, maar ook het Parlement, erover nadenken hoe wij in de toekomst het probleem van de backlogs aanpakken. Verder moeten wij ervoor zorgen dat bij de uitvoering van nieuwe programma' s ook eindelijk de kwestie van de commitments wordt aangepakt, opdat wij niet altijd zo' n grote kloof hebben tussen wat wij toezeggen en wat wij realiseren.
Met betrekking tot het personeel hadden wij, de Fractie de Groenen/Vrije Europese Alliantie, graag gezien dat het Parlement de Commissie wat meer tegemoet was gekomen.
Wij zijn van mening dat de aanwerving van personeel zelfs erg aarzelend geschiedt, want met het oog op de taken in het kader van de uitbreiding naar het oosten zal zeker nog meer personeel moeten worden aangetrokken.
Maar zoals gezegd ontbreekt op dit vlak helaas de steun van het Parlement.
Dan moet het Parlement ook de hand in eigen boezem steken.
De opzet vinden wij al met al goed en wij hopen dat de Commissie een lange adem en nog meer moed bij de omzetting zal hebben.
Mijnheer de Voorzitter, ondanks de steun van de rapporteurs voor het werk van de Commissie, blijft nog steeds het punt dat op de aanbevelingen van het Comité van onafhankelijke deskundigen geen globale, coherente reactie is gekomen, waarin het beleid centraal staat en niet alleen een verbeterd beheer van de instelling.
We nemen er nota van dat de Commissie heeft toegezegd in fases een nieuwe begrotingsnomenclatuur in te voeren, maar we willen graag weten wanneer dat proces voltooid zal zijn.
Ik wil er alleen op wijzen dat bij de huidige begrotingsnomenclatuur volgens de deskundigen een groot deel van de subsidies in feite vermomde contracten zijn. De Commissie weigert ze als zodanig te behandelen, omdat transparantie bij subsidies nog minder gegarandeerd is dan bij contracten.
Ik wil niet stilstaan bij de wervingsprocedures, maar het blijft onbegrijpelijk waarom die procedures geheim zijn.
Wat ons betreft is de enige mogelijke hervorming het voorstel van de socialistische fractie in de drie amendementen op het verslag-Bösch. Dat verslag hebben we tijdens de vorige vergaderperiode besproken.
Tot slot wil ik de comitologie aanstippen.
Het Comité van deskundigen had geschreven dat de comités van vertegenwoordigers uit de lidstaten in de praktijk het vehikel voor de nationale belangen bij de tenuitvoerlegging van communautair beleid dreigen te worden. Dat gaat soms zo ver dat in de comités de buit van de communautaire uitgaven wordt verdeeld.
De Commissie wil op dit punt niet zien, niet horen en als ze spreekt, dan is het fluisterend.
Volgens ons is er een duidelijke tegenstelling tussen de geproclameerde ambities over de hervorming van de Commissie en de resultaten.
Mijnheer de Voorzitter, in zijn brief aan de Romeinen roept de apostel Paulus zijn lezers op zich te laten hervormen door vernieuwing van hun denken.
Deze hervorming is nodig om God oprecht te dienen en kan niet door regels worden afgedwongen.
Al is de hervorming van de Commissie niet te vergelijken met hetgeen Paulus bedoelde, dit bijbelse principe bevat een belangrijke les voor de Commissie: regels kunnen geen oprechte gehoorzaamheid afdwingen.
Commissaris Kinnock probeert met een verandering en verbetering van de regels het verantwoordelijkheidsbesef van de ambtenaren van de Commissie te versterken.
Hoe goed de intentie van de regels ook is, het gaat uiteindelijk om de uitvoering van deze regels.
De nieuwe regels moeten daarom getoetst worden op uitvoerbaarheid.
De hervorming gaat ten diepste om een wijziging van houding en gedrag bij de Commissie en haar ambtenaren.
De gewijzigde attitude zou zich moeten uiten in openbaarheid van bestuur.
Op dat terrein schort het nog steeds bij de hervormingsplannen.
De voorgestelde adviesdienst voor financiële onregelmatigheden ondermijnt niet alleen de openheid maar ook het werk van OLAF.
Met een beperkt budget moet de Commissie keuzes maken in haar takenpakket.
We moeten kiezen tussen verdieping of uitbreiding van de Unie.
De komende jaren staan in het teken van de uitbreiding.
Het is daarom verbazingwekkend dat de rapporteurs Guy-Quint en Pomés Ruiz daaraan volledig voorbijgaan en de hervorming slechts zien als middel tot Europese politieke eenwording.
Ik meen dat de hervorming van de Commissie in het licht van de uitbreiding dient te staan en zich daarop moet richten.
Mijnheer de Voorzitter, geachte collega' s, de hervorming van de Commissie zou een volgende stap zijn op weg naar nieuwe Europese instellingen. Nieuw in de zin dat de oude instellingen aangepast zijn vanwege de problemen in het verleden en naar aanleiding van het lange, gedetailleerde en vaak complexe verslag van de onafhankelijke deskundigen.
Net als bij alle andere wijzigingen van geconsolideerde situaties moeten we natuurlijk nauwkeurig en precies te werk gaan.
Wie de verantwoordelijkheid voor wetgeving heeft, kan en mag zich niet laten leiden door emoties en mag geen voorstellen in toto aannemen die niet representatief zijn, van welke kopstukken ze ook afkomstig zijn.
Deskundigen zijn als zodanig technici, maar de wetgever kan noch uitvoerder noch op zijn beurt deskundig zijn. Hij moet luisteren, advies vragen, bespiegelen en dan een eigen initiatief voorleggen, anders kan hij beter geen politiek bedrijven en de wetgeving aan deskundigen overlaten.
Laten we niet vergeten dat een deel van de hervorming, dat vorig jaar september werd aangenomen, al door het Hof van Justitie is afgekeurd. Die hervorming aannemen was nogal onverstandig, ook al kwam ze overeen met het voorstel van de deskundigen.
De Commissie, fundamentele instelling in de huidige opzet van de Unie, voert met haar hele structuur het beleid van de Europese Unie uit, zoals dat door het Parlement en de Raad wordt vastgesteld.
Het Parlement moet erin slagen de Commissie te hervormen, zonder zich te laten beïnvloeden. De hervormde delen moeten efficiënt en doorzichtig zijn en de medewerkers moeten zich bewust worden van zichzelf, wie ze zijn, wat ze doen en voor wie ze werken.
Volgens mij bestaat er op de wereld geen belangrijker organisatie dan de EU: vijftien landen, binnenkort twintig of meer, een heel continent.
Bij de Commissie en het Parlement moeten uitnemende ambtenaren werken, die zich daarvan bewust zijn en adequaat betaald worden, operationeel maar met alle garanties en voorrechten die bij hun functie horen, verantwoordelijk maar niet blootgesteld aan vernederingen.
Als de ambtenaren erkenning krijgen voor hun hoge niveau en harde werk, zal dat een positieve weerslag hebben op de instellingen als geheel.
Zo niet, dan zakken we weer weg en komen wie weet de problemen uit het verleden weer terug, dezelfde problemen die de aanleiding vormden voor deze hervorming.
Mijnheer de Voorzitter, ik wil graag beginnen met het uitspreken van mijn waardering voor de heer Harbour en het werk dat hij in zijn verslag heeft gestopt.
Net als de heer Van Hulten heb ik met name bewondering voor zijn manier van samenwerken en voor de wijze waarop hij bereid is gebleken om recht te doen aan de ideeën en standpunten van andere fracties.
Ik wil ook graag de Commissie en haar personeel danken voor hun steun en hulp.
Het verslag-Harbour vormt eigenlijk slechts het brede kader, het geraamte.
Er moet dus nog veel gebeuren. Het Parlement kan nog niet op zijn lauweren gaan rusten.
Wij hebben al gehoord dat de Commissie eerder vandaag een aantal stukken heeft gepresenteerd over afzonderlijke aspecten van het verslag.
Ik heb begrepen dat het Parlement deze niet officieel in zijn overwegingen zal betrekken.
Dat is geen goede zaak.
Wat er namelijk met de personeelshervorming binnen de Commissie gebeurt, zal uiteindelijk altijd een terugslag hebben op het Parlement. Dat moeten we niet vergeten.
Ik zou graag in willen gaan op een paar van de circa 26 amendementen op het verslag-Harbour.
Zoals u wellicht al had verwacht, steunen wij de amendementen 1 tot en met 6, zoals ingediend door de Fractie van de Europese Sociaal-Democraten.
Wij zullen amendement 6 echter intrekken en om een stemming in onderdelen vragen over het laatste gedeelte van amendement 15. Wij zijn namelijk van mening dat het huidige systeem binnen de ECB zich niet leent voor deze situatie.
Wij willen vragen om de amendementen 20 en 23 als aanvullingen te beschouwen, aangezien het waanzin zou zijn om in paragraaf 10 de betrokkenheid van het personeel bij het opstellen van functieprofielen en de nadruk op het personele ontwikkelingsaspect van het beoordelingssysteem te schrappen.
Het lijkt erop alsof amendement 23 een toevoeging achteraf is. Wij zijn er weliswaar niet tegen, maar het moet niet als vervanging voor de huidige paragraaf 22 dienen.
Wij steunen de amendementen 13, 14, 16 en 9, zoals ingediend door de Fractie van de Europese Volkspartij.
Wij zijn tegen de overige amendementen, omdat die ofwel niets toevoegen aan het verslag ofwel slechts naar fabeltjesland leiden.
Ik zou graag nog even snel een paar kanttekeningen maken bij de term verandering.
Verandering is nooit gemakkelijk.
Veel mensen hebben moeite met verandering omdat zij bang zijn voor het onbekende.
Als iemand die zelf heeft gewerkt binnen een organisatie waar werd ingekrompen zonder enig overleg met het bestaande personeel, wil ik hier zeggen dat ik het personeel van de Commissie benijd.
Als iemand die zelf heeft gewerkt binnen een andere organisatie waar ook een inkrimping heeft plaatsgevonden waardoor ik overbodig ben geworden, wil ik hier opmerken dat ik meer dan jaloers ben op het personeel van de Commissie, de manier waarop zij mogen werken en hoe de commissaris met hen samenwerkt.
Het is niet gemakkelijk om je baan kwijt te raken.
Ik wilde dat ik zelf ook de kans gekregen had op omscholing voor een andere baan binnen die organisatie.
Mijnheer de Voorzitter, ik wil beginnen met het complimenteren van de heer Harbour.
Ik herinner me wat hij zei over de lange incubatietijd van zijn werkzaamheden en ik zou de Commissie dan ook met klem willen vragen of zij het tijdschema niet als oneindig willen beschouwen.
Er is een tijd sprake geweest van een vacuüm, en ik vind dat de Commissie zich meer zou moeten realiseren dat het herstelde zelfvertrouwen belangrijk is voor ons hier in dit Parlement en, nog belangrijker, voor de Europese burgers.
Ik zou nu graag uw aandacht willen vragen voor hetgeen de heer Lamassoure in zijn toelichting uiteen heeft gezet over de institutionele rol van de Commissie en met name over het beleidsinitiatief.
Ik ben het niet vaak eens met mijn geachte collega, de heer Van Dam, die samen met mij zitting heeft in de delegatie voor Estland.
Hij zei echter twee dingen die ik onderschrijf, namelijk ten eerste dat er een gewijzigde attitude nodig is en ten tweede dat de uitbreiding een essentiële factor vormt voor het succes van de Commissie in de toekomst.
De heer Lamassoure stelt met betrekking tot het uitbreidingsproces dat van de Commissie verwacht wordt "dat zij met een globale strategie komt die rekening houdt met de belangen en de politieke agenda van de Unie, en niet alleen maar met een oordeel omtrent de geschiktheid van de respectieve kandidaten."
Toen ik eerder lid van dit Parlement was, was Jacques Delors Commissievoorzitter en werkte hij samen met commissaris Brittan en daarvoor met commissaris Cockfield.
Deze mensen bleven niet afwachten tot zij ideeën aangereikt kregen van de Raad.
Zij creëerden zelf het programma voor de interne markt en werkten daarbij nauw samen met het Parlement.
Zij zetten hun schouders onder het programma en zij realiseerden het ook.
Er was sprake van een grote mate van zelfvertrouwen bij en harmonie tussen de instellingen.
Ik zou commissaris Kinnock simpelweg de boodschap willen meegeven - hoewel ik ervan overtuigd ben dat hij die niet echt nodig heeft - om zich niet alleen te concentreren op beheer en technische invulling, maar met name de nadruk te leggen op het personeel, op het geloven in de eigen activiteiten en op de overtuiging dat het Parlement met de Commissie wil samenwerken. Wij moeten een doel hebben.
Dat doel is uitbreiding en dat is zeer moeilijk te verwezenlijken.
Wij vragen de Commissie om daarbij als drijvende kracht te fungeren. Als dat gebeurt, kan zij op onze steun rekenen.
Mijnheer de Voorzitter, iedere administratie moet regelmatig worden herzien, aangepast en gemoderniseerd.
Onze fractie steunt daarom de in het Witboek opgenomen voorstellen die commissaris Kinnock heeft uitgewerkt.
Deze voorstellen worden in het verslag van de heer Harbour gunstig beoordeeld, en wij steunen het verslag van de heer Harbour, dat door de Commissie juridische zaken en interne markt is goedgekeurd.
Desondanks is de socialistische fractie van mening dat het communautaire bestuursapparaat nu al behoorlijk doelmatig werkt.
We moeten niet vergeten dat de crisis binnen de Commissie niet door een of andere tekortkoming in de administratie is ontstaan, maar door politieke problemen die weinig met het functioneren van de administratie te maken hadden. Het zou dan ook onrechtvaardig zijn de crisis binnen de Commissie aan een slechte werking van het ambtelijk apparaat toe te schrijven.
Wij moeten bedenken dat het bestuur van de Gemeenschap op bepaalde beginselen berust die in het openbaar bestuur op het Europese vasteland algemeen aanvaard zijn, bijvoorbeeld het beginsel dat ambtenaren een loopbaan volgen en een duurzame betrekking hebben.
Die beginselen zijn ingevoerd na een periode waarin ambtsdragers hun beurs spekten door baantjes te verdelen en door dingen buit te maken of te plunderen.
Het systeem van een stabiele overheidsadministratie bood daarentegen de garantie dat politieke veranderingen geen invloed zouden hebben op het openbaar bestuur.
In een land als Spanje, waar wij politiek bewogen tijden hebben meegemaakt, stond het ambtenarenapparaat tenminste garant voor stabiliteit.
Daarom erkennen wij weliswaar dat de administratie moet worden gemoderniseerd, maar is het onze voornaamste zorg dat deze fundamentele beginselen van de communautaire administratie gewaarborgd blijven. Het communautaire bestuursapparaat bestaat momenteel uit zeer bekwame ambtenaren, die zich vaak grote persoonlijke opofferingen getroosten om naar Brussel te verhuizen en daarom een passende beloning voor hun inspanningen ontvangen.
Wij gaan ervan uit dat de Commissie concrete voorstellen zal blijven doen. Wij denken dat wij de kans zullen krijgen om ons daarover uit te spreken en de Commissie ondertussen bij de verdere ontwikkeling van haar bestuurlijke taken te helpen.
Wij denken echter ook dat twee fundamentele beginselen moeten worden gerespecteerd. In de eerste plaats moeten de door ambtenaren verworven rechten worden geëerbiedigd.
In de tweede plaats moet ook het beginsel van de zekerheid en stabiliteit van hun betrekking worden gerespecteerd. Ambtenaren moeten tevens het recht hebben zich bij een vakbond aan te sluiten en hun positie, loopbaan en zelfs hun professionele reputatie te verdedigen.
Met deze overweging willen wij de Commissie en de heer Kinnock aanmoedigen hun hervormingsinspanningen voort te zetten.
Mijnheer de Voorzitter, geachte commissarissen, waarde collega's, wij koesteren terecht hoge verwachtingen ten aanzien van deze hervorming.
Het is jammer dat zij op gang is gebracht door het aftreden van de Commissie in maart 1999 ten gevolge van frauduleuze praktijken en slecht beheer.
De burgers hebben hun vertrouwen in de Europese instellingen verloren en het zal moeilijk zijn om dat terug te winnen.
Het is overduidelijk dat de Commissie moeite heeft om haar programma's uit te voeren.
De achterstallige betalingen hebben zich opgestapeld.
Iedereen weet waar de schoen wrong: de Commissie werd overstelpt met nieuwe taken, de procedures werden almaar complexer en namen steeds meer tijd in beslag en de structuren, methodes en formele aspecten werden niet aangepast aan de nieuwe omstandigheden.
Het resultaat is ons allen bekend. Het heeft van de Commissieleden en hun respectieve diensten heel wat toewijding en bekwaamheid gevergd.
De Commissie moet dringend het gebruik van de bestaande personele middelen optimaliseren en nieuwe medewerkers aanstellen.
Dat alleen volstaat evenwel niet om een betere uitvoering van de acties en de beschikbare middelen te garanderen.
Er is tevens behoefte aan een diepgaande reorganisatie van de structuren en werkmethoden en de verdeling van de bevoegdheden onder het Parlement, de Raad en de Commissie moet duidelijk worden gedefinieerd.
De eerste twee instellingen moeten het beleid uitstippelen, prioriteiten vaststellen en financiële middelen vrijmaken terwijl de Commissie aan de nodige voorwaarden moet voldoen om het goede financiële beheer van de communautaire programma's te garanderen.
Wat het laatste aspect betreft, is het van wezenlijk belang dat de uitvoerende bevoegdheid van de Commissie wordt versterkt.
Hiertoe moet de comitologie worden hervormd. Ik zal het uitleggen: als de Commissie de begroting krachtens artikel 274 van het Verdrag onder eigen verantwoordelijkheid uitvoert, wordt het doelmatige beheer van deze instelling aan banden gelegd door bepaalde acties van de lidstaten die via comités van beheer en regelgevende comités hun eigen nationale belangen trachten te behartigen.
Daarom is ook het comitologieconcept dringend aan verandering toe.
In de overtuiging dat deze hervorming een waar succes zal worden, feliciteer ik de vier rapporteurs, met name mevrouw Catherine Guy-Quint, wier werk ik van dichtbij heb gevolgd.
Mijnheer de Voorzitter, het aftreden van de Commissie in het voorjaar van 1999 vormde in feite de apotheose van een veel dieper liggend probleem bij de Europese Commissie, niet duidelijk gedefinieerde werkstructuren die resulteerden in een gebrek aan politieke verantwoordelijkheid, versnipperde beleidsprioriteiten en onvoldoende resultaten.
Het Witboek van commissaris Kinnock vormt een antwoord op deze problemen maar gaat tegelijkertijd veel verder doordat de hervormingsvoorstellen zijn gestoeld op basisbeginselen van een moderne Europese publieke dienst.
In een dergelijke dienst horen onze burgers centraal te staan en burgers verwachten van hun kant simpelweg resultaten en adequaat optreden wanneer hun belangen in het geding zijn.
Zaken als BSE-crisis, olieprijzen, broeikaseffect hebben een uitgesproken Europese component.
De Commissie heeft hier dus een belangrijke taak te vervullen.
Resultaten voor de burgers kunnen alleen worden behaald wanneer de Commissie in staat is snel te handelen, transparant te handelen én onder andere aan deze publieke dienst verantwoording af te leggen.
Dit moet dus het doel van de hervormingen binnen de Commissie zijn.
Wij hebben allemaal kunnen constateren hoe de cultuur van angst de besluitvorming binnen de Commissie, dan heb ik het ook over de diensten en de ambtenaren, redelijk heeft verlamd, totaal heeft verlamd, mag ik wel zeggen.
Zo is het terrein van de externe betrekkingen exemplarisch voor de grote problemen waarmee de Commissie helaas nog steeds kampt.
Vele duizenden projectaanvragen wachten al meer dan een jaar op een beoordeling.
Brieven en verzoeken om informatie over de stand van zaken worden niet of halfslachtig behandeld.
Dit soort toestanden hebben het vertrouwen van de betrokken burgers en organisaties zwaar aangetast.
In dit licht verdient de door commissaris Kinnock voorgestelde omslag naar effectiviteit en gestuurd management en begroting alle steun.
De Commissie kan zich daarmee op haar kerntaken richten en haar efficiency sterk vergroten.
Tegelijkertijd kan het pakket van hervormingsvoorstellen de cultuur van angst doorbreken, zodat de ambtelijke organisatie weer vertrouwen krijgt in haar eigen kunnen want daar zitten zeer veel goede mensen.
Het Europees Parlement kan vervolgens de Commissie afrekenen op de door haar behaalde resultaten waarbij de politieke prioriteiten, zoals vastgelegd door Parlement en Raad, maar tegelijk ook daadwerkelijk de focus op dienstverlening van de burgers, het belangrijkste toetsingskader vormen.
Het is essentieel dat de geloofwaardigheid van de Europese publieke dienst in de ogen van het publiek snel wordt teruggewonnen.
Dit kan niet worden bereikt door een te grote focus op het woord "intern" in de hervormingen.
Het publiek moet ook het gevoel hebben dat de Commissie daadwerkelijk toegankelijk en transparant is.
Het onlangs gepresenteerde Witboek van het Europees bestuur bevat hiertoe vele goede aanzetten maar op andere terreinen moet nog veel worden gewonnen.
Ik denk aan de openbaarheid van documenten voor burgers waar wij bepaald nog niet tevreden over zijn.
Nu moeten wij het hoofdstuk over fraude, bureaucratie en de val van de Commissie definitief sluiten.
Laten wij een nieuw boek openen over een moderne Europese publieke dienst die zijn constitutionele rol naar behoren vervult, klaar is voor aanstaande uitbreiding en tot slot de dienstverlening aan het Europese publiek als haar nieuwe mission statement omarmt.
Commissaris Kinnock en voorzitter Prodi krijgen van de socialistische fractie de volle steun. Dat betekent ook dat wij ten volle blijven letten op de resultaten en de criteria die in het Witboek zo prachtig staan omschreven.
Mijnheer de Voorzitter, geachte commissarissen, waarde collega's, ik zal het heel kort houden en wil allereerst al de rapporteurs bedanken.
Het is een goede en hoopgevende zaak dat zij op basis van consensus hebben gewerkt.
Zoals we hebben gemerkt, gaat dit debat niet zozeer over de principes, de doelstellingen of de wenselijkheid van de hervorming, maar over procedures, het tempo en het tijdschema, en mogelijke tekortkomingen of ongewenste gevolgen van deze hervorming.
Het is echter een noodzakelijke hervorming, aangezien daaraan niet de gebruikelijke zelfkritiek ten grondslag ligt die op een gegeven moment binnen iedere administratie wordt uitgeoefend wanneer die al enkele decennia bestaat, maar een heuse politieke crisis.
Er staat ons echter geen politieke hervorming met administratieve gevolgen te wachten, maar een administratieve hervorming met politieke gevolgen.
Wij staan dus voor een uitdaging waarvoor politici zich maar zelden gesteld zien. Wij moeten als politiek verantwoordelijken de beste manier vinden om de bestuurbaarheid van de instellingen te verzekeren en tegelijkertijd de burgers een goed bestuur te bieden.
Een geslaagde hervorming is een gedeeld succes. Wij zetten allemaal veel op het spel om deze sprong voorwaarts te kunnen maken.
Het lijkt me daarom niet alleen aangewezen, maar zelfs noodzakelijk dat we alle mogelijkheden van het interinstitutioneel overleg benutten.
Dat overleg dient ertoe te leiden dat de voornaamste regelgeving betreffende de communautaire financiën via de medebeslissingsprocedure verloopt.
Daarnaast moeten er, in het kader van de financiële vooruitzichten, meerjarenakkoorden over de begroting worden gesloten.
Tenslotte moet het overleg ertoe leiden dat wij de hervorming gezamenlijk gaan begeleiden en controleren.
Waarde collega's, ik denk dat de burgers de knikkers belangrijker vinden dan het spel. Zij zijn eerder geïnteresseerd in de doelstellingen en de gevolgen van de hervorming dan in de wijze waarop die wordt uitgevoerd.
De burgers zullen zich afvragen hoe transparant wij te werk gaan, of wij in onze besluitvorming rekening met hen houden, of wij een samenhangende taakverdeling hebben afgesproken en hoe doelmatig wij uiteindelijk werken. Op die basis zullen zij ons beoordelen.
- (EN) Ik heb eens nagedacht over een van de zeer terechte opmerkingen die de heer Van Hulten eerder maakte en geprobeerd een verklaring te vinden waarom het Parlement, en ook ik, het genoegen hadden om naar een uitgebreid debat over externe betrekkingen eerder vandaag te mogen luisteren.
Ik zou de heer Van Hulten erop willen wijzen dat er een eenvoudige verklaring is voor het verschil in tijdsduur tussen de twee debatten en hun plaats op de agenda.
Voor het Europees Parlement vormen de externe betrekkingen een levende, interessante aangelegenheid. Gezien mijn levenslange persoonlijke interesse op dat vlak ben ik het daarmee volledig eens.
Dat lijkt mij een goede verklaring. Voor het Europees Parlement vormt het hervormingsproces een belangrijke kwestie waarop het Parlement als begrotingsautoriteit en wetgevende instantie beslissende invloed kan uitoefenen.
Dit verklaart waarom in de politiek voor externe betrekkingen, als eerste onderwerp op de agenda, twee uur wordt uitgetrokken, terwijl de hervorming pas op de tweede plaats komt en daar slechts één uur aan wordt besteed.
Hoe meer invloed je op een onderwerp hebt, hoe later in de avond het aan de orde wordt gesteld.
Mijnheer de Voorzitter, ik ben u zeer dankbaar voor de gelegenheid in dit debat te mogen reageren op het uitstekende werk dat door de vier rapporteurs van het Parlement, de vier musketiers, is verricht met betrekking tot het Witboek over de hervorming van de Commissie.
Het is immers mijn taak om een actueel beeld te schetsen van de laatste ontwikkelingen in de tenuitvoerlegging van onze strategie om een modernisering tot stand te brengen en voorbereidingen te treffen voor de aanvullende verbeteringen die wij in het kader van onze strategie acht maanden geleden hebben uiteengezet.
Het doet mij ook veel genoegen om te zien dat mijn geachte collega, Michaele Schreyer, zich bij ons heeft gevoegd. Zij zal uiteraard ingaan op de onderdelen van de verslagen die specifiek verband houden met haar begrotingsportefeuille.
Ik zou graag willen beginnen met het Parlement mee te delen dat in de vergadering van het college van commissarissen vanochtend, waaraan de heer Van Hulten al refereerde, een voorstel is aangenomen voor het aangaan van een Interinstitutioneel Akkoord ter oprichting van een comité voor gedragsnormen in het openbaar bestuur, een en ander zoals uiteengezet in actie 1 van het actieprogramma uit het Witboek.
Het college heeft besloten tot een voorlopige strategie die moet leiden tot een decentralisatie en vereenvoudiging van de besluitvorming - iets dat uiteindelijk zal leiden tot een aanzienlijke verbetering van de productiviteit binnen de Commissie en tot een vermindering van de bureaucratie op die vlakken waarop iedereen zo terecht commentaar heeft.
Het college van commissarissen heeft vandaag ook overeenstemming bereikt over belangrijke voorstellen in verband met de hervorming van het personeelsbeleid.
De stukken over dit personeelsbeleid gaan over tuchtprocedures, klokkenluiden en gelijke behandeling.
Zij zullen de formele basis vormen van het wettelijk voorgeschreven overleg tussen de Commissie, haar personeel en de personeelsvertegenwoordigers dat uiteraard in de komende maanden zal plaatsvinden.
Onze voorstellen ten aanzien van de tuchtprocedures richten zich op een aantal noodzakelijke veranderingen, zoals een verbetering en herstructurering van de onderzoeksfase van tuchtprocedures. Een dergelijk onderzoek dient overigens wel door een deskundigenbureau te worden uitgevoerd.
Deze voorstellen betekenen: dat de tuchtraad tot een permanente en meer professionele instantie moet uitgroeien die wordt voorgezeten door een gekwalificeerde deskundige van buiten de Commissie; dat er betere bepalingen moeten komen die gelden bij terechte schorsingen van ambtenaren, inclusief ambtenaren die strafrechtelijk vervolgd worden voor een nationale rechter; dat de essentiële coördinatie tussen de Commissie en OLAF moet worden geconsolideerd zonder daarbij de zo noodzakelijke onafhankelijkheid van OLAF aan te tasten; dat de lijst van mogelijke sancties verder uitgewerkt moet worden zodat deze beter is afgestemd op bewezen overtredingen van het personeelsstatuut.
Al deze voorstellen zijn erop gericht om de Commissie en de andere Europese instellingen, ook het Parlement, in staat te stellen de professionaliteit, de consequentheid en de redelijke voortgang van tuchtprocedures te verbeteren zonder dat dit ten koste gaat van het eerlijkheidsbeginsel en de rechten van de verdachte.
In het stuk betreffende het klokkenluiden wordt voorgesteld een stelsel te introduceren dat aansluit bij de best bestaande praktijken in de lidstaten.
Voorgesteld wordt om de meldplicht uit de bestaande OLAF-verordening te integreren in de tekst van het personeelsstatuut.
Het voorstel beschrijft de rechten die klokkenluiders hebben ter bescherming van hun carrière indien zij daadwerkelijke onregelmatigheden op verantwoorde wijze melden.
Het bevat waarborgen tegen het lichtzinnig of kwaadwillig melden van misstanden.
De nadruk wordt gelegd op de verantwoordelijkheid van degenen die meldingen van mogelijke onregelmatigheden hebben ontvangen, om onmiddellijk, daadkrachtig en effectief op te treden.
Er worden ook tal van duidelijke procedures beschreven voor diverse alternatieven voor het melden van onregelmatigheden binnen en buiten de instelling waar de betreffende ambtenaar werkt.
Naast het recht om misstanden te melden aan OLAF en aan zijn of haar meerdere binnen de instelling, heeft een ambtenaar tevens het recht om vermoedens en bewijzen voor te leggen aan de Voorzitters van de Raad en dit Parlement, aan de Commissie, aan de Rekenkamer of aan de Ombudsman.
Het creëren van externe meldkanalen vormt de belangrijkste en meest progressieve verandering. Ik ben ervan overtuigd dat die verandering in het voordeel van de instellingen en hun personeel, van de Europese Unie en uiteraard ook van het openbare belang zal werken.
Tot slot worden in ons stuk over gelijke kansen specifieke beleidsvoorstellen beschreven om te zorgen dat er op de arbeidsmarkt sprake is van gelijke kansen, zodat effectief kan worden gereageerd op de aanwijsbare ongelijkheden in de behandeling van vrouwen, etnische minderheden en gehandicapten in het verleden. Daarbij moeten uiteraard de verdiensten van werknemers niet genegeerd worden.
In deze stukken hebben wij wederom aansluiting gezocht bij de beste praktijken in de lidstaten.
Om tijd te besparen en recht te doen aan de portefeuilleverdeling binnen de Commissie, hoop ik dat het Parlement mij toestaat om de saillante details uit het zeer degelijke en constructieve verslag van mevrouw Guy-Quint namens de Begrotingscommissie alsmede de kwesties op het gebied van het financieel beheer die in het even productieve verslag van de heer Pomés Ruiz zijn belicht, over te laten aan mijn geachte collega, commissaris Schreyer.
Als er meer tijd beschikbaar was, zou ik natuurlijk graag van de gelegenheid gebruik hebben gemaakt om de aan de orde gestelde kwesties te bespreken, maar ik ben er zeker van dat die gelegenheid zich nog wel voor zal doen.
Ik wil mij op dit moment echter beperken tot een van de kwesties die door de heer Pomés Ruiz is aangestipt - overigens ook door andere geachte afgevaardigden - namelijk de vraag waarom de Commissie niet heeft gereageerd op het voorstel dat in een aantal verslagen van de Commissie begrotingscontrole is gedaan om een aparte kamer voor de begrotingsdiscipline in het leven te roepen, hetzij als onderdeel van de Rekenkamer hetzij binnen het Hof van Justitie.
Ik meen dat de heer Van Hulten in de loop van het debat wederom op deze kwestie heeft gewezen.
Het is een goede vraag. Er zijn in principe twee redenen om voorstellen af te wijzen waarbij de Commissie zich tot dergelijke externe instellingen zou kunnen wenden.
In de eerste plaats heeft het Comité van onafhankelijke deskundigen bedongen - naar mijn mening terecht - dat een dergelijke instelling een interne instantie zou moeten zijn. Dat is zeker niet in de laatste plaats omdat de Verdragen in verband met de controle op de financiële implicaties en de rechtmatigheid van de disciplinaire besluiten van de Commissie een zeer specifieke rol heeft toebedeeld aan de andere twee instellingen.
Er zou een onhoudbare belangenverstrengeling plaatsvinden en men zou zich constitutioneel als het ware in bochten moeten wringen indien de Rekenkamer of het Hof van Justitie rechtstreeks betrokken zouden worden bij de interne besluitvorming van de Commissie.
Bovendien zouden dergelijke wijzigingen slechts plaats kunnen vinden als ook de Verdragen dienovereenkomstig zouden worden aangepast.
In de tweede plaats zou het opsplitsen van een disciplinaire zaak in de financiële aspecten en de overige gedragsaspecten praktisch gezien leiden tot de onwenselijke omstandigheid dat de tuchtprocedure aanzienlijk wordt verlengd als de zaak aan verschillende instellingen voorgelegd moet worden.
Ik hoop dat dit Parlement ook van mening is dat deze redenen legitiem zijn, zoals het stuk over tuchtprocedures vanochtend eigenlijk al heeft aangetoond.
In de meeste lidstaten en in alle internationale organisaties is de instelling zelf verantwoordelijk voor het ter verantwoording roepen van haar personeel.
Wij zijn duidelijk van mening dat dit ook in alle instellingen van de Europese Unie het geval moet blijven.
Als we nu kijken naar de onderdelen uit de verslagen van de heren Lamassoure en Harbour over beheer en personeel, moet ik met grote spijt vaststellen dat de tijd mij niet toestaat om nu die aandacht aan die onderwerpen te besteden die de verslagen zeker verdienen.
Sta mij echter toe hier op te merken dat ik met beide verslagen erg blij ben.
Ik dank de heer Harbour voor de zeer positieve en doordachte wijze waarop hij en zijn commissie de ingewikkelde aspecten van de modernisering van het personeelsbeleid binnen de Commissie en de andere Europese instellingen hebben benaderd.
Het verslag heeft ons extra, zeer zinvolle aanknopingspunten aangereikt voor verdere discussies op vele relevante gebieden. Voorts zijn in de door de heer Harbour georganiseerde openbare hoorzitting over het personeelsbeleid praktijken en inzichten uit de particuliere en openbare sector naar voren gekomen die zeer verhelderend waren.
Ik zou ook mijn dank willen uitspreken voor de constructieve inzichten en opmerkingen die door de heer Lamassoure naar voren zijn gebracht over het constitutionele kader waarbinnen zich de huidige hervorming afspeelt.
Hij vraagt terecht aandacht voor het brede geheel en stelt dat het zeer waardevol zou zijn geweest indien het verwachte Witboek over beheer vooraf was gegaan door voorstellen voor een administratieve hervorming.
Ideaal gezien heeft hij natuurlijk gelijk.
Ik weet echter dat hij en andere geachte afgevaardigden zich ook realiseren dat de politieke voorrang en urgentie die noodzakelijkerwijs aan de hervormingsagenda is gegeven, ertoe heeft geleid dat vertragingen in de hervorming niet mogelijk en aanvaardbaar zouden zijn geweest.
Ik ben er echter van overtuigd dat de analyse en de beginselen die volgend jaar in het Commissiedocument inzake beheer uiteen worden gezet, ons daarover directe informatie zullen verschaffen. Dan is namelijk ook het moment aangebroken om de ontwerpfase af te sluiten en te beginnen met de volledig tenuitvoerlegging van de hervorming en de modernisering die voor de daaropvolgende twee jaren zijn voorzien.
Ik wil alle geachte afgevaardigden danken voor de grote, weloverwogen inspanningen die zij in de afgelopen maanden hebben geleverd op het gebied van de hervorming.
Ik dank hen ook voor de kwaliteit van de andere bijdragen die zij in de loop van het debat vanavond hebben geleverd. Ik ben uiteraard zeer verheugd dat ik met recht kan zeggen dat de hoop die ik afgelopen jaar heb uitgesproken dat de Commissie en het Parlement nauw zouden samenwerken bij de hervorming, absoluut geen ijdele hoop is gebleken.
Ook daarvoor bedank ik dit Parlement, evenals voor het getoonde geduld vanavond.
Dank u wel, mijnheer Kinnock.
Ik ben ervan overtuigd dat het Parlement u nog wel een gelegenheid zal geven hier nader op in te gaan, tenzij deze hervorming morgen bij de eerste stemming strandt.
Wij zullen daarom in de toekomst vast nog het genoegen smaken u hier te horen spreken.
Ik geef het woord aan mevrouw Schreyer om het verslag van de Commissie af te ronden.
Mijnheer de Voorzitter, geachte afgevaardigden, de hervorming van de Commissie is een fundamentele hervorming.
Dat blijkt uit het witboek en ik geloof dat dit ook duidelijk blijkt uit de verslagen van het Parlement.
Het zwaartepunt van de hervorming is de verbetering van het financieel beheer.
Het gaat niet om aanpassingen op details, integendeel, vooral op dit gebied gaat het om omvangrijke en substantiële wijzigingen.
Het beste nieuws is dat belangrijke onderdelen van de hervorming reeds zijn omgezet.
Deze staan niet alleen op papier, maar zijn al werkelijkheid geworden.
Andere onderdelen verkeren nog in de ontwerpfase en weer andere moeten ook door het Parlement en de Raad gesteund en omgezet worden.
Ik wil ingaan op belangrijke punten van de verslagen van mevrouw Guy-Quint en de heer Pomés Ruiz, die specifiek het begrotingsproces, het opstellen van de begroting en de uitvoering van de begroting behandelen.
Beide thema' s worden behandeld in de nieuwe begrotingsindeling.
Deze nieuwe begrotingsindeling is de kern van de hervorming.
De belangrijkste doelstellingen ervan zijn vereenvoudiging, een grotere doorzichtigheid en de versterking van de begrotingsbeginselen. Concreet betekent dit minder uitzonderingsregelingen, minder onbegrijpelijke speciale regelingen alsmede een grotere efficiëntie en doelmatigheid bij de begrotingsprocedure.
Nieuw is dat regelingen zoals die voor de gunning van opdrachten en financiële bijstand op de begroting worden opgevoerd.
De regelingen voor de dagelijkse begrotingspraktijk worden duidelijker en zij worden beter hanteerbaar. Wij hopen, en dat is ons doel, dat dit het aantal onregelmatigheden in de toekomst zal verkleinen.
Mevrouw Guy-Quint, uw verslag gaat in op veel punten van de nieuwe begrotingsindeling, maar u geeft ook blijk van uw bezorgdheid dat informatie voor het Parlement verloren zou kunnen gaan door de activity based budgeting.
Ik geloof dat ik deze bezorgdheid kan ontzenuwen.
De hoofdgedachte van activity based budgeting is immers dat uit de begroting duidelijk blijkt, hoeveel geld voor welk beleidsterrein ter beschikking staat, zowel voor beleidsuitgaven als voor de nodige administratie.
Wij willen aangeven wat de kosten van een bepaald beleidsterrein zijn en u heeft gelijk dat dat nog niet hetzelfde is als een kosten-batenrekening, maar het geeft wel een samenvattend overzicht van de middelen die voor een beleidsterrein beschikbaar zijn en dat is een novum voor de begroting van de Europese Unie.
Het gevolg daarvan is dat de splitsing van de begroting zoals die tot nog toe bestond - de splitsing in een deel voor huishoudelijke uitgaven en een deel voor beleidsuitgaven - wordt afgeschaft. Dit betekent niet dat de kosten voor administratie en personeel niet meer herkenbaar zijn en niet meer afzonderlijk worden opgevoerd.
Deze worden uiteraard op een specifieke begrotingslijn opgevoerd, maar zij worden ondergebracht bij het relevante beleidsterrein, zodat zij niet meer anoniem verdwijnen in de algemene begroting voor de administratie van de Commissie.
Deze activiteitsgestuurde aanpak heeft tot doel de middelen beter in overeenstemming te brengen met de politieke prioriteiten.
Het is een instrument om de kosten beter te kunnen ramen en zichtbaar te maken. Het is een beheersinstrument om het beheer beter overeenkomstig de prioriteiten te kunnen sturen.
Het was ook een belangrijke wens van het Parlement om de politieke prioriteiten beter zichtbaar te maken.
Nogmaals, ons doel is transparantie en ik geloof dat wij dit doel bereiken.
Laat mij u kort zeggen, mijnheer Garriga Polledo, de rubrieken van de financiële vooruitzichten blijven bestaan.
Deze vormen een instrument voor de financiële planning en daar houden wij aan vast.
Verder stel ik met groot genoegen vast, mevrouw Guy-Quint, dat u een vakvrouw bent. Ik twijfel er niet aan dat u niet alleen met kennis van zaken, maar ook met hartstocht aan het debat in het Parlement over de nieuwe begrotingsindeling zult deelnemen.
Ik wil ingaan op een punt waar de heer Pomés Ruiz in zijn verslag sterk de nadruk op legt, namelijk de kwestie van de betalingstermijnen.
U heeft gelijk dat u dit zo sterk benadrukt.
Vorig jaar kon slechts twee derde van de betalingen binnen de termijn van 60 dagen worden voldaan en ik deel uw kritiek, dat dat onaanvaardbaar is.
Nu is het geval dat het aantal financiële transacties sterk is toegenomen, maar dat is geen excuus.
Het moet ook voor de Commissie vanzelfsprekend zijn dat betalingen binnen de termijn worden voldaan en dat heeft de Commissie zich ten doel gesteld.
Een aantal van de stappen om dit te realiseren, wil ik hier vermelden.
Onder andere worden de regelingen in de contracten met betrekking tot de afrekening vereenvoudigd en de Commissie zal meer gebruik maken van het instrument van de forfaitaire vergoeding.
Het is voor de Commissie dan ook allesbehalve economisch verantwoord wanneer bij contracten de kosten x worden vervangen door 20%, de kosten y door 30% en dat dan vaak de kwitanties van minimale bedragen worden verzameld en gecontroleerd.
Hier is het instrument van de forfaitaire vergoeding ook economisch uiterst nuttig.
Verder is het van belang dat bij de Commissie duidelijk wordt vastgelegd wanneer een rekening binnenkomt.
Daarvoor zullen wij een centraal register inrichten, waarin de inkomende rekeningen worden opgenomen en wij zullen een aanspraak op betaling van rente bij te late betaling in de begroting en in de contracten vastleggen.
Dit is natuurlijk altijd een uiterst intensief en hard financieel instrument.
Met betrekking tot de externalisering wil ik kort vermelden dat de Commissie hiervoor een rechtsgrondslag zal voorleggen.
Overigens gaat de Commissie in haar nota van wijziging uitvoerig in op de kwestie van de BAT' s, de bureaus voor technische bijstand. Ik ben blij dat de ideeën van de Commissie en van het Parlement sterk overeenkomen over hoe wij hier in de toekomst mee moeten omspringen.
De administratieve hervorming moet het werk van de Commissie verbeteren.
Hiervoor hebben wij goed personeel nodig en wij hebben voldoende personeel nodig.
Daarom wil de Commissie voor volgend jaar meer personeel aantrekken voor het Directoraat-generaal Begroting. Ik ben zeer verheugd over de besluiten die vorige week in het kader van de bemiddelingsprocedure zijn genomen.
Met de huidige hervorming bereidt de Commissie zich voor op een betere afhandeling van haar huidige, maar ook van nieuwe, toekomstige taken in het kader van de uitbreiding.
Wij zullen ons uiteraard allemaal inspannen om de hervormingen zo snel mogelijk om te zetten.
Soms wordt de kritiek geuit dat allerlei zaken nog niet zijn doorgevoerd, maar men vergeet soms dat wij in een democratisch systeem leven en dat er - gelukkig maar - inspraakregels gelden.
De hervorming moet ook door het personeel van de Commissie worden gesteund.
De hervorming moet worden aanvaard en gesteund, ook door de andere instellingen, niet in de laatste plaats door de verkozen volksvertegenwoordigers.
Ik wil het Parlement van harte bedanken voor zijn - zowel kritische als euforische - steun.
Kennelijk zijn wij nog op tijd met de hervorming begonnen, want het is nog niet vijf voor twaalf!
Dank u wel, mevrouw de commissaris.
Het gecombineerd debat is gesloten.
De stemming vindt morgen om 11.00 uur plaats.
Betrekkingen EU-ontwikkelingslanden
Aan de orde is het verslag (A5-0337/2000) van mevrouw Sauquillo Pérez del Arco, namens de Commissie ontwikkelingssamenwerking, over de doeltreffendheid van de betrekkingen tussen de EU en de ontwikkelingslanden en de gevolgen van de hervorming van de Commissie voor deze betrekkingen (2000/2051(INI)).
Mijnheer de Voorzitter, geachte collega's, allereerst wil ik graag de kwaliteit benadrukken van het initiatiefverslag van mevrouw Sauqillo over de hervorming van de Commissie en de weerslag daarvan op de effectiviteit van de betrekkingen van de Europese Unie met de ontwikkelingslanden.
Eén van de grote verdiensten van dit verslag is dat het duidelijk naar voren haalt dat de Europese Unie en haar lidstaten zonder meer een volwassen ontwikkelingsbeleid moeten voeren, want dat alleen is in overeenstemming met de cultuur en de uitstraling van ons werelddeel.
Ik wil graag eerst even kort de cijfers herhalen, om welke verlegenheid dan ook met de huidige acties te vermijden.
We kunnen niet vaak genoeg herhalen dat de Europese Unie met haar lidstaten meer dan de helft van de overheidshulp aan ontwikkelingslanden geeft, en daardoor - in tegenstelling tot een wijdverbreid vooroordeel - neemt de Europese Unie steeds grotere verplichtingen op zich wat betreft de Europese hulp in engere zin.
Het aandeel van de Unie in de mondiale hulp was dertig jaar geleden 7% en is nu 17%.
De totale hulp aan landen buiten de Unie is gestegen van 3 miljard euro in 1990 - dus tien jaar geleden - tot 9 miljard heden ten dage.
Dat is natuurlijk onvoldoende, maar is geen reden tot een karikaturale voorstelling van onze tekortschietende ontwikkelingshulp.
Dat neemt niet weg dat we rekening moeten houden met een realiteit waar we niet omheen kunnen.
Hiermee doel ik op het ontwikkelingsbeleid dat een aantal van de lidstaten voert naast het Europese beleid.
Naar mijn mening kunnen we dus over de hele linie een verbetering bereiken door een pragmatische handelwijze, die moet bestaan uit een zo goed mogelijke afstemming van de acties van de lidstaten en die van de Gemeenschap.
Ik denk dat ze elkaar daardoor zullen aanvullen.
Dat is overigens ook de tendens van de belangrijke verklaring over het regionaal beleid van de Raad en de Commissie van 10 november jongstleden.
Hiermee wordt een taakverdeling tussen de Commissie en de lidstaten geïntroduceerd, vanuit de optiek van de voordelen die elk van beide heeft.
Naar mijn mening moeten we oppassen voor twee valkuilen, die beide even gevaarlijk zijn: enerzijds een geleidelijke renationalisatie van de ontwikkelingshulp, anderzijds een utopistisch streven om de Europese Commissie het monopolie van de ontwikkelingshulp te geven.
Desalniettemin gaat de hervorming van de Europese Commissie in de goede richting, doordat zij zowel voorstellen doet om haar eigen optreden doeltreffender te maken, alsook een grotere verantwoordelijkheid neerlegt bij de begunstigden van de ontwikkelingsprojecten.
Dat brengt ons natuurlijk bij het probleem van de menskracht - de sprekers hebben het er al over gehad - die tot nu toe onvoldoende is.
Ik zal hier niet langer bij stil staan.
Ter afsluiting, mijnheer de Voorzitter, wil ik u graag met nadruk wijzen op drie amendementen die ik heb ingediend namens de PPE-Fractie, namelijk de amendementen 1, 2 en 4, waarvan de filosofie is van de Europese Unie een actieve, en geen passieve, speler te maken in de ontwikkelingshulp, een speler die zich inspant om de toegewezen financiële middelen beter aan te wenden.
De PPE-Fractie zal voor het verslag van mevrouw Sauquillo stemmen. Wij hopen dat de wijzigingen die in het verslag worden voorgesteld in acht worden genomen.
Voorzitter, een op de vijf mensen in de wereld heeft geen toegang tot sociale basisvoorzieningen.
Europa is economisch een grootmacht en daarom is het zeer terecht dat wij in aansluiting op het debat over het Witboek nu ook discussiëren.
Het is een zeer goed initiatief van mevrouw Sauquillo om ook het onderdeel buitenlandse betrekkingen te betrekken bij die interne vorming en daarmee ook op de agenda te zetten.
Wij zitten met grote problemen.
De commissaris heeft het ook in zijn stukken geconstateerd: grote achterstand, gebrek aan doelstellingen, een cultuur van angst in de diensten voor bestedingen en tegelijkertijd veel te laag niveau van projectvoorstellen, veel verloren tijd en weinig effectieve besteding.
Wij willen toe naar meer verantwoordelijkheid.
Wij willen toe naar ex-post controle.
Wij willen naar meer verantwoordelijkheid voor de publieke dienst. Wij willen naar deconcentratie.
Wij willen naar een Europees ontwikkelingsfonds dat geïntegreerd is bij het Parlement.
Wij willen naar heldere doelstellingen.
Het Parlement heeft dat alles voorzien als het gaat om zijn rol in het begrotingsvoorstel voor 2001.
Daar komen wij nog op terug want dat is op zichzelf een goed kader.
Wij hebben grote aarzeling bij de hele technische vorm waarin nu de hervormingen gegoten worden.
Voor ons is het belangrijker dat wij een heldere politieke verdeling hebben: een Parlement met duidelijke doelstellingen, een Commissie die duidelijk weet wat zij wil, een commissaris, ik steun hierin mevrouw Sauquillo ten volle, die honderdprocentige verantwoordelijkheid heeft voor heel de wereld als het gaat om ontwikkelingsbeleid en daarin ook de volle verantwoordelijkheid krijgt binnen de Commissie en daar dan ook human resources bij krijgt want zonder deze human resources is het natuurlijk volstrekt onmogelijk om dit beleid uit te voeren.
Dan zou ik kort willen samenvatten. Laten wij een einde maken aan die cultuur van angst, ook bij de ambtenaren.
Laten wij het vertrouwen bouwen tussen ons Parlement, de diensten en de commissaris zodat Europa iets kan presenteren in een wereld van armoede waar wij met een andere boodschap komen.
Feyenoord stond bekend als de voetbalclub van: "geen woorden, maar daden".
Laat de commissaris ook dat logo tot het zijne maken.
Mijnheer de Voorzitter, geachte collega' s, ik sta volledig achter het verslag van mevrouw Sauquillo, om haar inzet en om de bijdrage van de Commissie ontwikkelingssamenwerking aan de hervorming.
Als de hervorming zal leiden tot een grotere betrokkenheid van het Europees Parlement, zoals in de toelichting wordt gehoopt, moet er beleid worden ontwikkeld dat niet alleen maar over geldstromen en begrotingshoofdstukken gaat, maar dat concrete hulp biedt aan de ontwikkelingslanden.
Hulp bieden betekent niet alleen geld uitdelen, maar ook anderen metterdaad te hulp komen op moeilijke momenten of wanneer ze er op eigen kracht niet uitkomen.
Armoede en gebrek zijn niet alleen het gevolg van economische achterstand en ontwikkelingsproblemen, maar ook vaak van agressie en uitbuiting van zwakkeren door sterkeren, van egoïstische bevoorrechten tegenover zwakken en gemarginaliseerden.
Voordat we beslissen over steun aan projecten, moeten we proberen alle oorzaken van de huidige exploitatie weg te nemen door uit te zoeken wie er voordeel heeft bij de uitbuiting en het misbruik van volkeren die in behoeftige omstandigheden verkeren, en deze verantwoordelijken te vervolgen.
De hervormde Commissie moet voordat ze subsidie toekent een onderzoek instellen naar de oorzaken die hebben bijgedragen aan het ontstaan van de situatie waarin de arme volkeren zich bevinden.
Er wordt vaak gepraat over het kwijtschelden van de schuld van de ontwikkelingslanden.
Die uitdrukking suggereert dat het om een daad van altruïsme of grootmoedigheid gaat, maar welbeschouwd is het misschien niet meer dan een daad van rechtvaardigheid.
De Commissie moet er ook op toezien dat dat op internationaal niveau gebeurt.
Op die manier zullen de levensomstandigheden verbeteren en zal de kloof verminderen tussen de armen die steeds armer worden en de rijker die daarvan profiteren en steeds rijker worden.
Mijnheer de Voorzitter, ik ben vandaag teruggekeerd uit Mozambique, waar de Europese Unie verantwoordelijk is geweest voor sublieme humanitaire hulp na de watersnoodramp. De wederopbouwprojecten, waar wij de financiële middelen al voor toegekend hebben, hebben echter weer vertraging opgelopen omdat gewacht wordt op handtekeningen uit Brussel.
Grotere nadruk op programmering, streven naar controles ex post en gestroomlijnde comitologie-regelingen? "Driewerf Ja".
Vanavond laat, als we een duidelijk - zelfs hard - standpunt in moeten nemen en als mijn gewaardeerde collega, mevrouw Sauquillo Pérez del Arco, haar toevlucht heeft gezocht tot een initiatiefverslag om er zeker van te zijn dat het Parlement zich bewust is van zijn verantwoordingsplicht, moet de Commissie goed luisteren als het Europees Parlement "Nee" zegt.
In de eerste plaats zal de ontmanteling van het DG Ontwikkelingsamenwerking een vervorming van de externe ondersteuning opleveren, geen hervorming.
Wij willen één enkel directoraat voor ontwikkelingssamenwerking dat de verantwoording heeft voor beleid en tenuitvoerlegging, voor handel en ontwikkelingshulp, voor Azië, Afrika en Latijns Amerika. De Commissie daarentegen wil die andere beleidsterreinen eruit halen en stelt een hybride oplossing voor waarbij de programmering apart zal plaatsvinden.
In de tweede plaats eisen wij dat er een eind komt aan de toenemende bezuinigingen op de externe hulp aan ontwikkelingslanden ten gunste van landen in de grensgebieden van de EU. Dit is met name de afgelopen jaren gebeurd.
In de hervormingsmededeling van 16 mei staat geen enkele keer het woord "armoede"; hetzelfde geldt voor de resolutie van de Raad Algemene Zaken van 9 oktober.
Wij moeten ervoor zorgen dat de EU zich houdt aan de beloften tijdens de VN-topontmoetingen dat ontwikkelingssamenwerking de hoogste prioriteit heeft. Dat betekent dat wij de garantie moeten geven dat een vast percentage van de externe ondersteuning naar de minst ontwikkelde landen in de wereld gaat.
Tot slot moeten we ons terdege realiseren dat het voorstel van de heer Patten om de verantwoordelijkheid voor ontwikkelingshulp onder te brengen bij een raad van bestuur bestaande uit commissarissen onder leiding van de heer Nielson, slechts een onwerkbare kunstgreep is. Deze is geleend uit een managementhandboek en is fundamenteel onverenigbaar met de collegiale structuur van de Commissie zelf.
Omdat de heer Nielson zo loyaal is ten opzichte van die collegiale verantwoordelijkheid zal hij het voorstel vanavond ongetwijfeld verdedigen.
Ik hoop dan ook dat de andere Commissieleden naar onze boodschap zullen luisteren, namelijk dat wij over een zeer effectieve commissaris voor ontwikkelingssamenwerking beschikken.
Laten wij hem daarom ook de politieke verantwoordelijkheid geven voor de uitvoering van zijn taak.
Mijnheer de Voorzitter, het laatste jaarverslag van de Wereldbank bevat cijfers die zo ontnuchterend zijn, dat zij voor ontwikkelde landen zowel een schandaal als een uitdaging zijn.
Uit dat verslag blijkt dat de armoede en de onderontwikkeling juist toenemen, en dat heel veel mensen nog altijd niet hun onvervreemdbare recht op een waardig leven kunnen uitoefenen.
Bovendien bestaat de vrees dat de problemen van arme landen door de globalisering van de economie zullen toenemen, waardoor de kloof die hen van de rijke landen scheidt nog wijder wordt.
Deze feiten kunnen slechts betekenen dat wij de strijd tegen de armoede en de onderontwikkeling met meer betrokkenheid en een grotere doeltreffendheid moeten voeren.
Om ervoor te zorgen dat het solidariteitsbeleid van de Europese Unie zo veel mogelijk oplevert en wij de armoede en de oorzaken daarvan volledig kunnen uitbannen, moeten we het optreden van de Unie en de oriëntatie van haar ontwikkelingsbeleid heroverwegen teneinde de doeltreffendheid van onze inspanningen te vergroten.
Het uitstekende verslag van mevrouw Sauquillo - waarmee ik haar wil feliciteren - en de daarin vervatte voorstellen komen dan ook precies op het goede moment. Zij wijzen de weg die de Europese Unie moet volgen om de uitdagingen van de 21ste eeuw op het gebied van de ontwikkelingssamenwerking het hoofd te bieden.
Er wordt voorgesteld de delegaties meer bevoegdheden te geven, het personeel voor ontwikkelingssamenwerking uit te breiden en de toewijzing van de financiële middelen met de doelstellingen van het communautaire ontwikkelingsbeleid in overeenstemming te brengen. Andere voorstellen betreffen de vereenvoudiging van de administratieve procedures, en uiteraard het aanvullend karakter en de samenhang tussen het communautaire en het nationale ontwikkelingsbeleid.
Laten we hopen dat de Commissie en de Raad voor deze voorstellen openstaan en dat wij samen de definitieve uitbanning van de armoede sneller dichterbij kunnen brengen, om zo aan de totstandkoming van een rechtvaardiger wereld bij te dragen.
De Europese Commissie heeft bij de voorbereiding van haar hervormingsvoorstel nagelaten degenen te raadplegen die zich in het Parlement met ontwikkelingssamenwerking bezighouden.
Daarom heeft de Commissie ontwikkelingssamenwerking besloten op eigen initiatief het verslag voor te leggen dat we nu behandelen.
Wij verdedigen daarin de stelling dat het voeren van een ontwikkelingsbeleid teneinde de wereld rechtvaardiger, evenwichtiger en stabieler te maken geen bijzaak is, maar juist tot de beleidsprioriteiten van de Europese Unie moet behoren. Bovendien vinden wij dat onze inspanningen om dat doel te bereiken als een wezenlijk deel van onze eigen politieke agenda moeten worden beschouwd.
Wij vestigen in het verslag van mevrouw Sauquillo ook de aandacht op enkele door de Commissie voorgestelde hervormingsmaatregelen die wij onjuist vinden.
Zo zou volgens het voorgestelde organisatieschema het ontwikkelingsbeleid door een dienst worden geformuleerd, terwijl een andere dienst voor de uitvoering verantwoordelijk is.
Onze commissie is het met de rapporteur eens dat de commissaris van ontwikkelingszaken het ontwikkelingsbeleid zowel moet formuleren als moet uitvoeren. Hij moet dit echter wel coördineren met andere beleidsterreinen die de externe betrekkingen betreffen.
Wij vinden het nog ernstiger dat de Commissie in haar voorstel de territoriale verdeling handhaaft.
Wij vinden het niet redelijk dat de ontwikkelingscommissaris zich vrijwel alleen met de ACS-landen bezighoudt, terwijl de betrekkingen met Azië, Latijns Amerika en het Middellandse-Zeegebied - waarin ontwikkelingssamenwerking toch een belangrijke rol speelt - in handen blijven van degenen die de externe betrekkingen onderhouden.
- (EN) Mijnheer de Voorzitter, dit debat vindt op het goede moment plaats, omdat de Commissie in feite belangrijke en nieuwe stappen heeft genomen met betrekking tot de hervorming van de externe betrekkingen.
De Commissie heeft vandaag besloten een nieuw bureau op te richten dat verantwoordelijk is voor de Europese samenwerking vanaf de identificatie van de activiteiten tot aan de tenuitvoerlegging ervan.
Het proces van de tenuitvoerlegging van het besluit van de Commissie van mei betreffende de hervorming van de externe betrekkingen verloopt goed.
Bij de hervorming spelen drie belangrijke elementen een rol: de verbetering van het programmeringsproces, de bundeling van het beheer van de projectcyclus en de overdracht van bevoegdheden aan de delegaties.
Wat de programma's voor elk land betreft, heeft de Commissie een standaardkader aangenomen dat voor de strategieplannen voor elk land zal gelden.
Dit is onlangs besproken tijdens de Raad van ministers van Ontwikkelingssamenwerking en alle lidstaten stonden hier positief tegenover.
We beschikken nu over een geharmoniseerd kader voor het opstellen van strategieplannen voor elk land en voor samenwerkingsprogramma's in alle ontwikkelingslanden.
Hierdoor komt het land zelf centraal te staan in het proces. Bovendien hebben we nu een basis voor een nauwere samenwerking met lidstaten en andere donoren die bij dat land betrokken zijn.
Dit is het instrument dat we al vele jaren node missen in de discussie over de vraag hoe we een betere coördinatie kunnen bewerkstelligen.
De twee belangrijkste elementen bij de verbetering van de effecten van onze samenwerking in de toekomst zijn een duidelijke gerichtheid op armoedebestrijding als onderdeel van de grondige herziening van het beleidskader en een nadruk op een beperkt aantal sectoren.
Onder voorzitterschap van het DG Ontwikkelingssamenwerking is de interservice groep voor de verbetering van de kwaliteit met zijn werkzaamheden begonnen.
Deze groep zal ervoor zorgen dat de strategieplannen ontwikkeld worden binnen het afgesproken kader en de afgesproken methodologie. Ik heb er alle vertrouwen in dat deze groep voor meer kwaliteit en consistentie in onze landenstrategieën zal zorgen.
De activiteiten van de groep strekken zich uit over de gehele wereld en zullen een grote verbetering opleveren met betrekking tot de consistentie van het beleid dat wij ondersteunen.
Als laatste, en dat is zeker niet het minst belangrijke punt, zal ik samen met mijn collega-commissarissen voor externe betrekkingen zeer binnenkort wetgevingsvoorstellen bij het college indienen om de regels te wijzigen met betrekking tot de rechtsgrondslag voor alle instrumenten en begrotingslijnen op het gebied van de externe betrekkingen.
Hierdoor krijgen de beheercommissies de mogelijkheid om hun activiteiten op strategieën te concentreren in plaats van op individuele projecten.
Wat de bundeling van het beheer van de projectcyclus betreft, is er vandaag binnen de Commissie formeel overeenstemming bereikt over de oprichting van het nieuwe Bureau.
Het Bureau zal verantwoordelijk zijn voor het beheer van alle stappen van de projectcyclus.
Vanaf begin volgend jaar zullen 250 ambtenaren van het DG Ontwikkelingssamenwerking en het DG Buitenlandse betrekkingen overgeplaatst worden naar het nieuwe bureau. De personeelsbezetting van het bureau zal vervolgens geleidelijk verder uitgebreid worden met agenten op contractbasis, terwijl de ontmanteling van de bureaus voor technische bijstand parallel hieraan plaats zal vinden.
Ook op dit vlak zijn de ontwikkelingen, dankzij de ondersteuning en het begrip van de begrotingsautoriteit, zeer voorspoedig verlopen.
Tot slot is er een programma opgezet om bevoegdheden over te dragen aan de delegatiehoofden.
Binnen drie jaar zullen circa 120 delegaties en functionarissen merken dat hun werkomstandigheden aanzienlijk zijn verbeterd.
Naast uitgebreide financiële bevoegdheden krijgen zij ook de beschikking over betere computersystemen en telecommunicatiemogelijkheden.
Ook bij de financiering van deze belangrijke reorganisatie van de Europese externe betrekkingen heeft de medewerking van de begrotingsautoriteit een essentiële rol gespeeld.
In 2001 zullen de financiële bevoegdheden bijvoorbeeld gedecentraliseerd en verdeeld zijn over 22 delegaties; bij vijftien andere delegaties zal er een upgrading van de computerfaciliteiten plaatsvinden en er zullen veertig extra formatieplaatsen worden toegewezen aan de externe diensten.
Het SEM-programma in 1998 vormde de eerste stap op weg naar een snellere tenuitvoerlegging van acht programma's.
Het was duidelijk dat deze hervorming alleen onvoldoende effect zou sorteren; daar is tegenwoordig iedereen het over eens. Desondanks heeft die hervorming feitelijk wel de basis gelegd voor een aantal veranderingen die wij nu aan het doorvoeren zijn.
Het is essentieel dat wij de procedures vereenvoudigen als wij dingen in een sneller tempo willen uitvoeren.
Het is bovendien noodzakelijk dat wij ervoor zorgen dat onze programma's in de toekomst gemakkelijk beheerd kunnen worden door onze delegaties en dat die programma's ook toegankelijker worden voor onze partners.
Zou het namelijk met 46 verschillende aanbestedingsprocedures mogelijk zijn om over transparantie te praten?
Zouden we anders van een delegatiefunctionaris kunnen verwachten dat hij van Marokko naar Mauritanië of van Botswana naar Zuid-Afrika verhuist als de procedures voor elk programma en de relevante financiële beheersystemen overal verschillend zouden zijn en telkens weer opnieuw aangeleerd moeten worden?
Het is dus zonder meer noodzakelijk om vereenvoudigingen aan te brengen.
In de ontwerpresolutie worden de onduidelijke en verdeelde verantwoordelijkheden binnen het geheel van de samenwerkingscyclus en de daaraan gerelateerde complicaties die zijn opgetreden, terecht aangemerkt als probleemgebieden.
Bovendien heeft het SEM-programma geen oplossing gebracht voor de voortdurende slechte afstemming tussen de acht omvangrijke administratieve structuren.
In de ontwerpresolutie wordt op één gebied een hervormingsvoorstel gedaan dat verder gaat dan wat vandaag door de Commissie is aangenomen.
Het voorstel gaat namelijk niet slechts uit van een bundeling van de projectcyclus, maar van de gehele programmacyclus, inclusief de programmering waarvoor de DG's Ontwikkelingssamenwerking en Buitenlandse betrekkingen verantwoordelijk blijven.
Op dat punt kan ik alleen maar zeggen dat de hervorming een dynamisch proces is.
Via de groep voor de verbetering van de kwaliteit zal een doelbewuste en beter gecontroleerde overdracht van het programmeringsgedeelte aan het bureau mogelijk worden.
Om dit soepel te laten verlopen, besteden we aan deze kwestie behoorlijk veel aandacht.
Ik zou het Parlement er ook aan willen herinneren dat het besluit tevens een herzieningsbepaling bevat.
Wij zullen de werking van dit nieuwe systeem moeten evalueren en, waar nodig, stappen moeten ondernemen om meer en diepgaandere hervormingen door te voeren.
De Commissie is zich zeer goed bewust van het belang van de steun van het Parlement voor de hervorming van haar beleid en werkmethoden.
Ik ben dan ook erg blij met de ondersteunende voorstellen in het verslag van mevrouw Sauquillo en voor de zeer positieve bijdragen tijdens het debat van vanavond.
Ik geef u de verzekering dat ik mijn best zal doen om het Parlement op de hoogte te houden van de beleidsvoorstellen. Daarnaast steun ik het verzoek aan de Commissie om regelmatig aan dit Parlement verslag uit te brengen over de hervorming van de externe diensten.
Ik wil u oprecht bedanken voor uw bijdrage, mijnheer de commissaris.
Het debat is gesloten.
De stemming vindt morgen om 11.00 uur plaats.
(De vergadering wordt om 00.30 uur gesloten)
Veiligheid op zee
Aan de orde is het gecombineerd debat over verklaringen van de Raad en de Commissie over veiligheid op zee en de volgende verslagen:
A5-0343/2000 van de heer Watts, namens de Commissie regionaal beleid, vervoer en toerisme, over het voorstel voor een richtlijn van het Europees Parlement en de Raad houdende wijziging van Richtlijn 95/21/EG van de Raad betreffende de naleving, met betrekking tot de schepen die gebruikmaken van havens in de Gemeenschap en varen in de onder de jurisdictie van de lidstaten vallende wateren, van internationale normen op het gebied van de veiligheid van schepen, voorkoming van verontreiniging en leef- en werkomstandigheden aan boord (havenstaatcontrole) (COM(2000) 142 - C5-0174/2000 - 2000/0065(COD));
A5-0344/2000 van de heer Hatzidakis, namens de Commissie regionaal beleid, vervoer en toerisme, over het voorstel voor een verordening van het Europees Parlement en de Raad betreffende de versnelde invoering van eisen inzake dubbelwandige uitvoering of gelijkwaardig ontwerp voor enkelwandige olietankschepen (COM(2000) 142 - C5-0173/2000 - 2000/0067(COD));
A5-0342/2000 van de heer Ortuondo Larrea, namens de Commissie regionaal beleid, vervoer en toerisme, over het voorstel voor een richtlijn van het Europees Parlement en de Raad houdende wijziging van Richtlijn 94/57/EG van de Raad inzake gemeenschappelijke voorschriften en normen voor met de inspectie en controle van schepen belaste organisaties en voor de desbetreffende werkzaamheden van maritieme instanties (COM(2000) 142 - C5-0175/2000 - 2000/0066(COD)), en
A5-0336/2000 van mevrouw McKenna, namens de delegatie van het Parlement in het bemiddelingscomité, over de door het bemiddelingscomité goedgekeurde gemeenschappelijke ontwerptekst van de beschikking van het Europees Parlement en de Raad houdende instelling van een communautair kader voor samenwerking op het gebied van door ongevallen veroorzaakte of opzettelijke verontreiniging van de zee (C5-0501/2000 - 1998/0350(COD)).
Mevrouw de Voorzitter, geachte afgevaardigden, mevrouw de commissaris, ik hecht er bijzonder veel belang aan vandaag in het Europees Parlement aanwezig te zijn bij dit debat over het eerste pakket maatregelen op het gebied van de zeevaart. U behandelt vandaag immers drie belangrijke verslagen die de eerste cruciale fase betekenen van een onderwerp dat door de recente gebeurtenissen helaas zeer actueel geworden is.
De Europese Unie heeft 60.000 kilometer kuststrook, die tot de grilligste ter wereld behoort.
Het belang van deze kuststrook voor de scheepvaart is onmiskenbaar, maar dit brengt tegelijkertijd een grote verantwoordelijkheid met zich mee.
Sinds het ongeval met de Erika in december vorig jaar is binnen onze Europese instellingen hard gewerkt aan een oplossing.
Het eerste pakket maatregelen op dit terrein dat in maart is voorgesteld door de Commissie, is behandeld door het Parlement en door de Raad.
De komende dagen wordt een tweede pakket verwacht.
De Europese Raad van Biarritz heeft zich gebogen over deze kwestie, die ook op de Top van Nice nog een belangrijke rol zal spelen.
Bij elke ramp maken onze Europese medeburgers zich kwaad over de onveiligheid op zee en de risico' s die zij lopen als gevolg van de tientallen schepen die verontreinigende of gevaarlijke stoffen vervoeren en dagelijks langs onze kusten varen.
Ik ben van mening dat wij begrip moeten hebben voor hun emoties en hun woede.
Uiteraard willen wij hier iets aan doen.
Hoe zouden we kunnen toestaan dat het zeevervoer, dat van zo cruciaal belang is voor handel en verkeer, zich ontwikkelt ten koste van de veiligheid van mens en milieu?
Hoe zouden we kunnen toestaan dat schepen waarvan het aantal en het belang steeds groeit en die in toenemende mate zijn geautomatiseerd, onze kustwateren bevaren zonder te allen tijde de strenge regelgeving op het gebied van veiligheid, scheepvaartcontrole en sociale aangelegenheden na te leven, zoals dat bij het vervoer over land en door de lucht wel gebeurt?
We kunnen niet langer toestaan dat het streven naar de laagste prijzen binnen de zeevervoersector tot norm wordt verheven.
Ook kunnen en mogen we niet langer toestaan dat bepaalde staten goedkoop - soms voor maar een paar dollar - zeer oude en verroeste schepen onder hun vlag laten varen, dat reders soms ongeschoolde en onderbetaalde bemanning in dienst hebben, dat classificatiebureaus het soms niet zo nauw nemen met de kwaliteit van schepen en met hun bemanning om geen klanten te verliezen en dat cargadoorsbedrijven soms vooral de kosten willen drukken.
Volgens sommigen - met name in Frankrijk - moeten strenge nationale maatregelen worden genomen om de Franse kusten te beschermen. Sommigen stellen zelfs voor om Franse kustwachten op te richten.
De Erika en de Ievoli Sun waren echter geen Franse schepen.
De reder of het classificatiebureau van deze schepen waren niet Frans. De Erika en de Ievoli Sun voeren beide in internationale wateren toen ze schipbreuk leden.
Hoewel elke staat afzonderlijk zijn verantwoordelijkheid dient te nemen, moeten besluiten op dit gebied in breder verband - met name op Europees niveau - worden genomen.
Hierbij is voor de Europese parlementariërs niet alleen een rol weggelegd - ik ken uw voortvarendheid op dit terrein -, zij zijn zelfs van cruciaal belang voor een verregaande en snelle invoering van communautaire wet- en regelgeving.
De Europese burgers zijn zich hier zeer wel van bewust, getuige de huidige ongerustheid over diermeel en de gekkekoeienziekte.
In het vervolg zullen ze ons hierop aanspreken.
Ze zullen de internationale instanties ter verantwoording roepen en van hen eisen dat zij efficiënt functioneren.
Immers, wanneer zich morgen langs de Europese kusten opnieuw een ongeval of schipbreuk voordoet, zal onze nalatigheid wat betreft de regelgeving terecht aan de kaak worden gesteld.
Ik zou u, geachte afgevaardigden, mevrouw de Voorzitter, willen zeggen dat alleen al de behandeling van de voorstellen van vandaag aantoont dat het Europees Parlement een efficiënte instelling is die snel en adequaat weet in te spelen op de bezorgdheid van onze medeburgers.
Ik ben dan ook verheugd dat dankzij initiatieven van het Europees Parlement, de Commissie en de Raad binnenkort aanzienlijke vooruitgang zal worden geboekt in het streven naar een grotere veiligheid op de Europese zeeën.
Op basis van de voorstellen die wij in februari jongstleden hebben ingediend, heeft de Europese Commissie namelijk op haar beurt met grote voortvarendheid voorstellen ingediend.
Vandaag behandelt u in eerste lezing deze drie voorstellen.
Ik heb mogen vaststellen dat het Parlement en zijn rapporteurs vastbesloten zijn in hun streven om strenge en doeltreffende voorstellen aan te nemen om de veiligheid op zee te waarborgen.
Bovendien heb ik mogen vaststellen dat wij in het kader van verbetering van de veiligheid op zee dezelfde doelstellingen nastreven en deze zelfs op dezelfde wijze willen realiseren.
Tegelijkertijd heb ik samen met de rapporteurs geconstateerd dat de teksten over de classificatiebureaus en de havenstaatcontrole technisch wellicht nog verder moeten worden uitgewerkt.
We kunnen ons afvragen of we de vergaderperiode van het Parlement van december niet moeten aangrijpen om ook de resterende problemen op te lossen.
Aldus zou het voorzitterschap van de Raad met de lidstaten besprekingen kunnen voeren om op basis van uw voorstellen tot een akkoord van de Raad te komen en de tekst zonodig met een gekwalificeerde meerderheid van stemmen in eerste lezing aan te nemen.
We zouden kunnen streven naar een zo breed mogelijke consensus over de wijze waarop classificatiebureaus verantwoording moeten afleggen, over strengere voorschriften voor het weren van vaartuigen die varen onder de vlag van een land dat bovenaan de zwarte lijst staat, over de invoering van zwarte dozen en over de invoering van inspecties voor schepen die het grootste risico vormen.
Deze basistekst voor de verbetering van de veiligheid op zee en de afschaffing van enkelwandige schepen alleen al geeft reden tot tevredenheid met het werk dat het Parlement heeft verricht.
Op grond van deze tekst - indien u deze, zoals uw rapporteur waarschijnlijk zal adviseren, zult aannemen - kan tussen nu en 2005 ruim een derde en tussen nu en 2010 twee derde van de enkelwandige olietankschepen worden verboden.
Dit is een aanzienlijk aantal, en hierdoor zou het mogelijk moeten worden om de gevaarlijke schepen die langs onze kusten varen op korte termijn te vervangen en onze veiligheid te vergroten.
Mevrouw de Voorzitter, geachte afgevaardigden, geachte rapporteurs, nu doet zich de gelegenheid voor om de veiligheid van het zeevervoer te verbeteren.
We weten allemaal dat deze maatregelen, waarover u vandaag gaat debatteren, niet toereikend zijn.
De staatshoofden en regeringsleiders hebben gewezen op de dringende noodzaak om een tweede pakket maatregelen op te stellen met betrekking tot het toezicht op en de transparantie van het zeevervoer, de oprichting van een Europees bureau en de verantwoordelijkheid van alle personen en exploitanten die zich bezighouden met het zeevervoer en met gevaarlijke of vervuilende producten.
Frankrijk heeft in dit kader bovendien opnieuw gewezen op de noodzaak om in communautair verband de opleiding en de arbeidsvoorwaarden van zeelieden te verbeteren. Ik ben me ervan bewust dat een aantal van u hierover bezorgd is.
Uit dit alles moge blijken dat de vastberadenheid van de communautaire instellingen naar mijn opvatting doorslaggevend is.
Ik ben ervan overtuigd dat deze vastberadenheid zeer groot is en hier, in het Europees Parlement in Brussel, al vruchten begint af te werpen. Het resultaat moet zijn dat alleen veilige en solide schepen met geschoolde bemanning met normale arbeidsvoorwaarden en normale leefomstandigheden mogen varen, dat allen die zich bezighouden met het zeevervoer zich eindelijk bewust worden van hun verantwoordelijkheid en dat de regelgeving voor het zeevervoer eindelijk wordt aangescherpt, waarbij rekening wordt gehouden met het recht van aan zee grenzende landen op, en hun streven naar, bescherming van hun milieu.
Mevrouw de Voorzitter, ik denk dat niemand eraan twijfelt dat de Commissie, net zoals het Franse voorzitterschap, de veiligheid op zee en de bescherming van het milieu uitermate belangrijke onderwerpen vindt.
Sinds de ramp met de Erika zo' n elf maanden terug staan deze onderwerpen bovenaan de agenda van de Commissie.
Onlangs, een paar weken terug, is er nog een andere tanker, eentje die chemicaliën vervoerde, voor de kust van Frankrijk vergaan. Dat was de Ievoli Sun.
Opnieuw werden we herinnerd aan de rampzalige gevolgen die een dergelijk ongeluk kan hebben.
De bevolking van Europa is niet bereid om ongelukken met olietankers en andere door scheepvaart of industrie veroorzaakte milieurampen nog langer te accepteren.
De burger heeft het recht om te verwachten dat schepen veilig zijn en dat zij hun lading op een voor het milieu acceptabele wijze vervoeren, zonder dat daarbij het leven en de bestaansmiddelen van de bewoners van naburige kustgebieden worden bedreigd.
Ik heb de gevolgen van de ramp met de Erika met eigen ogen gezien toen ik een bezoek bracht aan de plek van het ongeval. Het kost veel tijd, veel werk en natuurlijk ook veel geld om alles op te ruimen.
De schipbreuk van de Erika heeft rampzalige gevolgen gehad.
Het zal duidelijk zijn dat, vanwege hun geografische ligging, het altijd dezelfde gebieden zijn die de risico' s van olietransporten over zee moeten dragen, terwijl de voordelen van dergelijke transporten wel aan alle lidstaten van de Europese Unie ten goede komen.
We nemen deze zaak dan ook heel serieus. De Commissie heeft uitzonderlijk snel en consistent gehandeld; dat blijkt wel uit het feit dat ze in een jaar tijd zes verschillende wetsvoorstellen over zeer uiteenlopende onderwerpen heeft behandeld.
Alle voorstellen raken de kern van de richtlijnen voor de scheepvaart. Ik wil u eraan herinneren dat, naast de drie voorstellen die hier vandaag behandeld worden, het Erika II-pakket, volgende week ter tafel komt.
Dat heeft mijnheer Gayssot ook al gezegd. In dit pakket van maatregelen wordt voorgesteld een Europees bureau voor veiligheid in de scheepvaart te vormen, een nieuw Europees systeem voor reële compensatie voor slachtoffers van olierampen op te stellen en een nieuw scheepvaartcontrolesysteem voor de EU-wateren op poten te zetten.
Deze snelle en gerichte aanpak, die leidde tot de twee Erika-pakketten en zes wetsvoorstellen, heeft dit vraagstuk een enorme impuls gegeven.
Ik denk dat we met recht kunnen zeggen dat de lidstaten en de internationale scheepvaartgemeenschap pas na de ramp met de Erika volledig zijn doordrongen van de vastberadenheid van de Europese instellingen om de veiligheid op zee te verbeteren.
Ze zien nu in dat die vastberadenheid niet zal wankelen, zelfs al leiden dergelijke maatregelen tot wrijving tussen de EU en de internationale scheepvaartgemeenschap en al staan ze op gespannen voet met de economische belangen van de scheepvaartindustrie.
Nu er voorstellen van de Commissie op tafel liggen moeten we niet wachten tot de volgende ramp zich aandient, maar dienen we optimaal van deze nieuwe impuls te profiteren.
Om werkelijk bij te dragen aan de veiligheid op zee moeten de drie instellingen, maar in het bijzonder het Parlement en de Raad de voorstellen aannemen.
Wetgeving alleen is echter niet voldoende.
De lidstaten moeten er ook voor zorgen dat zij over de juiste middelen beschikken om de wetten uit te voeren. Daarbij denk ik vooral aan de werving van inspecteurs voor het verrichten van havenstaatcontroles.
Als we ons hier niet voor inspannen zal onze wetgeving niet die resultaten hebben die de burger ervan verwacht.
Namens de Commissie kan ik u verzekeren dat het onze intentie is om zowel volgend jaar als het jaar daarop ons volledig in te zetten voor het veiliger maken van onze schepen en het schoner maken van onze zeeën.
We willen dit doel bereiken voor alle scheepvaartsectoren.
Ik wil eindigen met mijnheer Gayssot, voorzitter van de Vervoersraad, te bedanken voor zijn bemoedigende commentaar.
De Europese instellingen zijn vastberaden om een werkelijke verandering in de maritieme veiligheid teweeg te brengen. Wij hopen en verwachten dat op 21 december de Vervoersraad zijn bijdrage zal leveren aan deze gezamenlijke vastberadenheid door gemeenschappelijke standpunten met betrekking tot alle drie de teksten aan te nemen.
De Commissie is niet van plan om kost wat kost een compromis te aanvaarden.
De voortreffelijke kwaliteit van hun werk, dat zij binnen een zeer kort tijdsbestek hebben verricht, getuigt van hun inzicht in het belang van het eerste Erika-pakket. Tevens wilde ik het Parlement bedanken voor de over het algemeen goede samenwerking tussen het Parlement en de Commissie inzake de kwestie van de veiligheid op zee.
Mevrouw de Voorzitter, over enkele dagen gedenken wij de ramp met de olietanker de Erika. Inmiddels is het alweer een jaar geleden dat zich deze ramp voltrok.
We weten allen maar al te goed dat er sindsdien vele andere tragische ongelukken op zee zijn gebeurd.
Maar we weten ook dat de Erika niet aan het begin stond van de reeks catastrofale ongevallen, want allang daarvoor zijn er vele andere schepen gezonken. Bij deze ongevallen verloren schepen niet alleen hun lading, bijvoorbeeld olie, vaak ook vielen er dodelijke slachtoffers.
Het Parlement kan hier lering uit trekken. We moeten concluderen dat over de gehele wereld de maritieme wetgeving in slechte staat verkeert.
Nu is het moment aangebroken om iets aan die situatie te doen. Binnen die context wil ik dan ook de Commissie feliciteren met haar poging een einde te maken aan een aantal van de wantoestanden om ervoor te zorgen dat er niet nog eens een Erika plaatsvindt.
Mijn fractie feliciteert ook het Franse voorzitterschap, en met name de minister. Hij is namelijk vastbesloten ervoor te zorgen dat we werkelijk van de ramp met de Erika leren, zodat een dergelijke catastrofe niet nog eens plaatsvindt.
Als de minister en het Franse voorzitterschap niet zo vastberaden waren geweest, waren het speciaal comité van de IMO en wij het niet met elkaar eens geworden dat enkelwandige olietankers wereldwijd op korte termijn stapsgewijs dienen te worden afgeschaft.
Ik wil het voorzitterschap dan ook in het bijzonder met die prestatie feliciteren. Ik hoop dat de voltallige vergadering van de IMO hier zeer binnenkort haar goedkeuring aan zal hechten.
Het is niet het gebrek aan maritieme wetgeving dat wereldwijd het grootste probleem vormt, maar een zekere onwil bij de landen over de hele wereld om toe te zien op de naleving van die maritieme wetgeving.
Ik ben bang dat de havenstaatcontrole bepaald wordt door onwil bij de lidstaten van de Europese Unie en bij andere landen om de inspectie op adequate wijze uit te voeren.
Daarom zijn wij blij met het amendement op de richtlijn, omdat we er daarmee voor kunnen zorgen dat de richtlijn inzake havenstaatcontrole goed wordt nageleefd.
Mijns inziens gaat het voorstel van de Commissie echter niet ver genoeg.
Het voorstel is niet krachtig genoeg.
Volgens mijn fractie zou er met dit voorstel, indien het zou worden uitgevoerd, opnieuw een dergelijke ramp als die met de Erika kunnen plaatsvinden.
Dat is de reden waarom we vanmorgen niet in kunnen stemmen met het voorstel van de Commissie, maar vier voorstellen naar voren brengen die volgens ons het huidige voorstel aanzienlijk versterken. Op basis van onze voorstellen kan het Parlement wel instemmen met het uiteindelijke voorstel van de Commissie.
Allereerst zijn we het erover eens dat de verplichte inspecties van de meest gevaarlijke schepen moeten worden uitgebreid.
Daarover zijn we het allemaal eens, maar we moeten nog een methode zien te vinden waarmee deze prioriteit kan worden uitgevoerd. Binnen de drie instellingen moeten we nog wel overeenstemming zien te bereiken.
Ik denk dat de instellingen het spoedig met elkaar eens zullen worden, maar we moeten ervoor zorgen dat ons besluit ook werkelijk wordt nageleefd.
Ten tweede herhaal ik vanmorgen opnieuw onze eis dat alle schepen moeten worden uitgerust met een reisgegevensrecorder, een soort van zwarte doos. Die moet op alle schepen komen, dus niet een paar of alleen de nieuwe schepen, en ook niet pas over 10 of 20 jaar, of wanneer de IMO daar eindelijk eens mee instemt.
We willen zwarte dozen op alle schepen en wel zo snel mogelijk.
Mijn fractie stelt dus een hele duidelijke en fundamentele eis en is op dit punt niet tot compromissen bereid.
Ten derde steunen we het standpunt, en we weten dat velen het op dit punt met ons eens zijn, dat een gevaarlijk schip niet simpelweg aangehouden dient te worden en vervolgens weer naar zee terug mag keren.
Als een schip binnen een periode van 24 tot 36 maanden drie maal wordt aangehouden, mag het nooit meer varen, dus als het drie keer raak is, vlieg je eruit.
We moeten schepen van onvoldoende kwaliteit een duidelijk signaal geven dat zij binnen de Europese wateren of binnen de Europese havens niet langer worden getolereerd.
Tenslotte hebben we nog een duidelijke boodschap aan het adres van schepen die varen onder zogenaamde goedkope vlaggen, de vlagstaten dus die op de zwarte lijst staan.
Hiertoe behoren landen zoals Libanon, Liberia, Syrië, Azerbeidzjan en Albanië, waarvan we allen diep in ons hart weten dat het grootste deel van hun vloot niet acceptabel is.
Zeventig, tachtig, misschien wel negentig procent van hun schepen vertonen ernstige gebreken.
We kunnen niet toelaten dat deze nalatige vlagstaten onze zeeën bevaren.
Als Parlement moeten we duidelijk maken dat we hun over enkele jaren de toegang tot onze wateren zullen weigeren.
Nogmaals, ik hoop dat er tussen de drie instellingen een compromis kan worden bereikt om onze gezamenlijke doelstellingen veilig te stellen.
We moeten gevaarlijke schepen uitbannen.
We moeten ons milieu beschermen en uiteindelijk de zee een veiligere plek maken.
Mevrouw de Voorzitter, mijnheer de minister, mijnheer de commissaris, ik geloof niet dat ik hoef uit te leggen hoe belangrijk het vraagstuk van de veiligheid in de scheepvaart is. Dat hebben wij het afgelopen jaar direct ondervonden, twee keer in Frankrijk, met de Erika en de Ievoli Sun, en een keer in mijn land, Griekenland, met de schipbreuk van de Samina, een verschrikkelijk menselijk drama met 80 doden.
De laatste akte van dit drama voltrok zich gisteren, toen de directeur van de rederij waartoe de Samina behoorde zelfmoord pleegde.
Wat is het standpunt van het Parlement ten aanzien van dit vraagstuk?
Ik wil eraan herinneren dat het Parlement van meet af aan, vanaf de dag waarop de Erika zonk, heeft aangedrongen op maatregelen. Wij hebben de Commissie gevraagd ons voorstellen te doen.
Die voorstellen hebben wij ook behandeld, maar omdat er enkele misverstanden zijn, moet ik verduidelijken dat wij het met het Frans voorzitterschap eens zijn over het tijdsschema. Daarom voeren wij vandaag ook dit debat, kort voor de tweede bijeenkomst van de Vervoersraad, in de hoop dat eventueel al tijdens de eerste lezing besluiten kunnen worden genomen.
Er is nu een akkoord over mijn verslag, en ik geloof dat wij met de eerste lezing hiervan deze zaak kunnen beklinken en een begin kunnen maken met het uit de vaart nemen van enkelwandige olietankers.
Bij de andere verslagen doen zich, zoals u weet, nog problemen voor.
Zoals de heer Watts reeds uitlegde, heeft het er alle schijn van dat het standpunt van het Europees Parlement in velerlei opzichten veel strenger zal zijn dan dat van de Raad. Ik heb begrip voor - en ben ook blij met - de poging van de minister om ook deze twee verslagen zo snel mogelijk in kannen en kruiken te brengen.
Daarom stem ik in principe ook in met zijn voorstel om de desbetreffende vraagstukken zo mogelijk nog in december te bespreken. Ik vrees echter, mijnheer de minister, uit de besprekingen van vandaag te moeten concluderen dat u wat laat bent gekomen met uw voorstel.
Van verschillende kanten in het Parlement werd namelijk de twijfel geuit of wij dit technisch wel tijdig rond krijgen. Wij hebben nog één week voor het debat, dat in feite van voren af aan moet beginnen, en moeten dan in december stemmen.
Ik kan u echter wel verzekeren dat het Parlement ter beschikking staat van de Raad. Wij zullen over onze verslagen stemmen en deze dan doorsturen naar de Raad opdat daar een gemeenschappelijk standpunt kan worden bepaald.
Wij zullen daarna deze verslagen zo snel mogelijk opnieuw op de agenda plaatsen - zij zullen voor ons een prioriteit zijn - en voor het komend voorjaar, mits ook de Raad snel handelt en de bilaterale onderhandelingen met succes kunnen worden afgesloten, kan dan alles in kannen en kruiken zijn. Ik geloof trouwens wel dat de bilaterale besprekingen succesvol zullen zijn, want aan beide zijden is daartoe de goede wil voorhanden.
Dan kom ik nu terug op mijn verslag, het verslag over het uit de vaart nemen van olietankers. Het uit de vaart nemen van enkelwandige tankers is ongetwijfeld een belangrijke stap vooruit.
Daar is trouwens al ettelijke jaren geleden met de MARPOL-overeenkomst door de IMO een begin mee gemaakt. Het is echter goed dat dit uit de vaart nemen van tankers nu wordt bespoedigd, alhoewel deze bespoediging natuurlijk geen tovermiddel is.
Dat hebben wij met de Ievoli Sun gezien: dat was een jonge, dubbelwandige tanker.
Er moeten ook andere substantiële maatregelen worden genomen, bijvoorbeeld voor de classificatiemaatschappijen en de havencontrole.
Wij moeten op alle fronten ten strijde trekken.
Daarom heeft het Frans voorzitterschap er goed aan gedaan zich tot de Internationale Maritieme Organisatie, de IMO, te wenden en daar aan te dringen op een oplossing. Dit is namelijk een internationaal probleem, en voor internationale problemen zijn internationale oplossingen nodig.
Ook het initiatief, het standpunt van de Commissie was belangrijk. Dit functioneerde als een soort zwaard van Damocles, en was een middel om druk uit te oefenen op de IMO in de richting van een snelle oplossing.
De werkgroep van de IMO is inderdaad tot een principeakkoord gekomen. Nu moeten alleen nog enkele vraagstukken worden verduidelijkt, maar het meeste is opgehelderd.
Welke richting gaan wij nu in feite uit in mijn verslag?
Bij de grote olietankers volg ik het tijdsschema van de IMO, van de Internationale Maritieme Organisatie.
Bij de tweede categorie, de post-Marpol tankers, volg ik, wanneer er gedifferentieerde standpunten zijn in de IMO, de gemeenschappelijke Europese benadering.
Ik geloof dat wij uiteindelijk een evenwicht hebben bereikt.
Enerzijds beschermen wij het milieu en zorgen wij voor veiligheid in de scheepvaart, maar anderzijds raken wij niet aan de mededinging in de scheepvaart en de onbelemmerde bevoorrading van de markt.
Bij de kleine tankers hebben wij een compromisstandpunt ingenomen tussen de 5000 ton die de IMO als limiet aangeeft, en de 600 ton die de Commissie als limiet aangeeft.
Wij willen een compromis tussen de veiligheidsvereisten en de vereisten in verband met de bevoorrading van bepaalde gebieden van Europa, en van met name de eilandgebieden.
Mevrouw de Voorzitter, mijns inziens hebben wij vandaag een heel belangrijke stap vooruit gezet. Het Parlement heeft een helder en duidelijk standpunt ingenomen ten aanzien van de voorstellen van de Commissie.
Wij staan nu ter beschikking van de Raad en hopen nogmaals dat dit vraagstuk zo spoedig mogelijk kan worden beklonken. Wij zijn allen, zowel in de Raad, in de Commissie als hier in het Parlement zeer gevoelig voor dit uiterst belangrijke thema.
Mevrouw de Voorzitter, mijnheer de voorzitter van de Raad, waarde collega's, de schipbreuk van de Erika op 12 december van vorig jaar en ook het recentere ongeluk met de Ievoli Sun hebben duidelijk gemaakt dat er beperkingen kleven aan de werking van de inspectie- en controlebureaus, met name voor wat betreft de controle op de bouw en de follow-up van de zeewaardigheidsvoorwaarden van de schepen die bij machtiging van de vlagstaten onder hun verantwoordelijkheid zijn gesteld.
Het is hier evenwel meer dan elders de taak van de openbare instellingen om aan de wensen van de burgers tegemoet te komen. Zij moeten wetgevingsinitiatieven opstellen die het behoud van het milieu waarborgen en garanties bieden voor een optimale veiligheid op zee.
Op internationaal vlak bestaan er enorme verschillen tussen de classificatiebureaus, met name op het gebied van de bevoegdheid van de inspecteurs, het ontwikkelingsniveau van de computerinfrastructuur en de bij de inspecties gehanteerde technische vereisten. Om hierin verandering te brengen heeft de Commissie een voorstel tot wijziging van richtlijn 94/57/EG ingediend dat op alle vaartuigen van toepassing is, met inbegrip van schepen die olieproducten transporteren, en dat de regelgeving bevat die de lidstaten en de door hen gemachtigde classificatiebureaus gehouden zijn te respecteren.
Het genoemde voorstel is bestudeerd in de Commissie regionaal beleid, vervoer en toerisme met inachtneming van de adviezen van de Commissies milieu en industrie terzake.
Er is tevens overleg gepleegd met de betrokken sectoren en er zijn talloze besprekingen gevoerd met het Franse voorzitterschap teneinde een voor iedereen aanvaardbare tekst op te stellen die onverwijld kan worden goedgekeurd door de twee wetgevende instellingen: de Raad en het Europees Parlement.
Het resultaat hiervan is dit verslag van het Parlement tot wijziging van de richtlijn dat op diverse punten verbeteringen aandraagt. Het stuurt voornamelijk aan op een versterking van het classificatiesysteem als waardevol middel en instrument om veiligheid op zee te garanderen.
Uitgangspunt is dat niets in deze richtlijn mag worden geïnterpreteerd als uitzondering op de absolute en niet-overdraagbare plicht van de scheepseigenaar om zorg te dragen voor het onderhoud en de exploitatie van zeewaardige schepen.
Vervolgens wordt aangedrongen op een harmonisatie van de vereisten waaraan de classificatiebureaus moeten voldoen. De verantwoordelijkheid voor de toekenning en, in voorkomend geval, de opschorting en intrekking van de Europese erkenning, wordt overgelaten aan de Commissie, die hierin wordt bijgestaan door een comité.
Daartoe moet rekening worden gehouden met het ongevallenpercentage en het aantal ongelukken en rampen van de door elk van de betrokken classificatiebureaus geklasseerde schepen.
Er wordt geijverd voor een kwaliteitsverbetering van de scheepsinspecties om preventieve redenen, teneinde ongevallen op zee te voorkomen.
Enerzijds wordt verlangd dat de classificatiebureaus over een eigen systeem van interne controles beschikken om de kwaliteit van hun diensten in al hun vestigingen te meten. Ook de verantwoordelijkheid en de controle van hun regionale kantoren en hun personeel moet aan duidelijke voorschriften worden onderworpen.
Anderzijds wordt bepaald dat de inspecties slechts mogen worden uitgevoerd door gespecialiseerde inspecteurs die uitsluitend te dien einde zijn aangesteld. Er mag geen contract worden afgesloten met inspecteurs die op enigerlei wijze betrekkingen onderhouden met de reder en deze laatste mag in geen geval banden hebben met het classificatiebureau van het schip.
Voorts wordt gestreefd naar meer transparantie, met name voor wat betreft de informatie over de uitkomst van de inspecties van de schepen, de exploitatievoorwaarden en -beperkingen en de wijzigingen, opschortingen of intrekkingen van klasse.
Deze gegevens dienen ter beschikking van de Europese en nationale overheden en de havenautoriteiten te worden gesteld en zij moeten voor het publiek toegankelijk zijn.
Tevens wordt de overdracht van een schip naar een andere klasse - verandering van classificatiebureau - afhankelijk gesteld van de correcte naleving van alle nog onvervulde voorwaarden en de toepassing van alle nog niet opgevolgde aanbevelingen.
Bovendien moeten de Commissie en de lidstaten periodiek controle en toezicht uitoefenen op de tenuitvoerlegging van de richtlijn door de op Europees niveau erkende organisaties.
Tot slot wordt van de Commissie verlangd dat zij strikte voorschriften en controlemaatregelen voor het onderhoud van de schepen vaststelt en de verantwoordelijkheid van elk van de betrokken partijen afbakent.
In dit opzicht hadden de eerste voorstellen van de Commissie en de door het Parlement ingediende amendementen tot doel het systeem voor financiële aansprakelijkheid van de classificatie- en inspectiebureaus concreet in te vullen.
De Commissie heeft echter reeds een tweede pakket maatregelen voor veiligheid op zee aangekondigd waarin een systeem voor financiële aansprakelijkheid van alle bij de ongevallen betrokken partijen wordt uitgewerkt: reders, bevrachters, classificatiebureaus, enzovoort.
Daarom heeft het mijns inziens geen zin dat wij hier nu onder de verschillende fracties een debat over de financiële aansprakelijkheid van de classificatiebureaus openen dat slechts een deel van het probleem bestrijkt, volkomen vruchteloos is en de uiteindelijke goedkeuring van de tekst alleen maar uitstelt. Het lijkt mij beter dat wij deze kwestie in het kader van het tweede pakket bespreken.
Laten wij nu voortgang maken zodat we in eerste lezing tot een vergelijk met het Franse voorzitterschap kunnen komen. Als er tijdens de volgende Raad van ministers van 20 december een akkoord met het Europees Parlement voorligt, kan het eerste pakket immers nog dit jaar definitief worden goedgekeurd.
Verontreiniging van de zee, hetzij door ongevallen of opzettelijk veroorzaakt, is een van de grootste bedreigingen van het mariene milieu in West-Europa.
Deze regio is een van de meest geïndustrialiseerde gebieden ter wereld, waar chemische, radioactieve en koolwaterstofhoudende stoffen in de regel in het mariene milieu worden geloosd en door vrachtschepen vervoerd.
Daarnaast varen er bijna nergens ter wereld zoveel schepen als in deze regio, en zijn ook een aantal vaarroutes de drukste ter wereld.
Er zijn vele tragische voorbeelden van zeeverontreiniging die per ongeluk is veroorzaakt door olietankers en schepen die andere gevaarlijke ladingen vervoerden.
Zoals we zojuist hebben gehoord, waren twee van de meest recente rampen de schipbreuk van een Italiaanse chemicaliëntanker in het Kanaal, en de ramp met de in Malta geregistreerde olietanker de Erika, die voor de kust van Bretagne in de golven verdween en daar ernstige schade toebracht aan het milieu.
Tot op de dag van vandaag heeft er zich nog geen ernstig ongeluk met een vrachtschip met een lading van radioactieve stoffen voorgedaan, wat evenwel meer geluk dan wijsheid is.
Van oudsher wordt het mariene milieu gebruikt als dé stortplaats van veel industrieel afval.
Hoewel de lozing van industrieel en radioactief afval vanuit verschillende bronnen onverminderd doorgaat, wordt het direct lozen van gevaarlijke stoffen zonder gedachte aan de toekomst nu alom als onacceptabel beschouwd.
We zitten nog met de erfenis van de jaren waarin gevaarlijke stoffen eenvoudigweg werden gedumpt. Soms worden we er nog door achtervolgd, met alle zeer ernstige gevolgen van dien.
We kunnen hieruit een les leren, namelijk dat wanneer we iets weggooien, het eigenlijk daarmee nog niet weg is, omdat er niet zoiets als "weg" bestaat.
In dit verslag wordt gesteld dat er een samenwerkingsverband op het gebied van door ongevallen veroorzaakte vervuiling van de zee moet worden gecreëerd.
Er bestaat bovendien behoefte om de definitie van door ongevallen veroorzaakte vervuiling van de zee te verbreden, zodat het begrip ook vervuiling door middel van operationele, historische, radioactieve en andere gevaarlijke stoffen omvat.
Ook al wordt er terecht veel aandacht besteed aan de gevolgen van ongevallen op zee, het zijn de operationele olielozingen en de lozingen van koolwaterstoffen, van radioactieve en andere gevaarlijke stoffen die reden tot grote bezorgdheid zijn, omdat zij grotendeels onopgemerkt blijven.
Wat betreft het milieu doet het er niet toe of een stof door een ongeval of door lozing in het mariene milieu terecht is gekomen. Het milieu is hoe dan ook de dupe.
Hoewel het directe lozen van industrieel afval, waaronder ook militaire lozingen van overtollige munitie, een praktijk is waar de lidstaten van zijn afgestapt, blijven dergelijke lozingen een wezenlijke bedreiging voor visgronden en in sommige gevallen zelfs een bedreiging voor de menselijke veiligheid.
Niet alleen het leven van vissers wordt bedreigd, maar ook de gezondheid en het welzijn van de burgers die de kust bezoeken of aan de kust wonen.
Omdat het mariene milieu grensoverschrijdend van aard is, hetgeen inhoudt dat verontreiniging in een bepaald gebied grote gevolgen kan hebben voor een grotere regio, dient er met betrekking tot verontreiniging van de zee door ongevallen een communautaire samenwerkingsstructuur te worden opgezet.
Het is uiterst belangrijk dat informatie wordt uitgewisseld over koolwaterstoffen, radioactieve stoffen en andere gevaarlijke stoffen die over zee vervoerd worden of in de zee geloosd worden, of die in zee gedumpt zijn omdat dit van oudsher gebruikelijk was. Deze uitwisseling is namelijk een voorwaarde voor de voorbereiding en de coördinatie van maatregelen die nodig zijn om de gevolgen van verontreiniging voor het milieu en de gezondheid van de mens te lenigen.
Snel optreden is geboden om effect te kunnen sorteren.
Hoe langer het duurt voordat bij een ongeval wordt ingegrepen, des te groter de schade aan het milieu.
Zo is het dus ook te laat om ná het ongeval nog eens de informatie boven water te krijgen.
Kennis van het type en de omvang van potentiële problemen als gevolg van verontreiniging is tevens een voorwaarde voor de juiste voorbereiding als het erom gaat technieken, personeel en materieel op de juiste locaties te krijgen. Ook moet er duidelijkheid bestaan over de risico' s voor de burger en het milieu.
De burger moet, als er reden voor bezorgdheid bestaat, een realistische inschatting krijgen van de risico' s. Het is belangrijk dat de burger vertrouwen heeft in de overheid.
Hij moet er daarom zeker van kunnen zijn dat hij door de overheid voldoende op de hoogte wordt gehouden.
Bovendien heeft de burger het recht om te weten welke voorbereidingen er zijn getroffen, welke stoffen een bedreiging vormen en wat de gevolgen kunnen zijn.
Daarom moet er informatie worden gepubliceerd zodat de burger weet hoe hij aan informatie, alarmnummers en andere zaken kan komen.
Tijdens de bemiddelingsprocedure bereikte de delegatie van het Europees Parlement een compromis met de Raad, dat dicht bij de oorspronkelijke amendementen betreffende alle belangrijke vraagstukken ligt.
In de definitie van verontreiniging van de zee door ongevallen is een verwijzing naar gedumpte munitie opgenomen.
Ook is er een definitie van het begrip gevaarlijke stoffen in overeenstemming met de kaderrichtlijn water toegevoegd, zodat ook radioactieve stoffen daarin kunnen worden opgenomen. Helaas worden radioactieve stoffen niet expliciet genoemd.
De samenwerking omvat de uitwisseling van informatie over gedumpte munitie en over de locaties waar munitie is gedumpt.
Het beginsel "de vervuiler betaalt" is erkend en de lidstaten moeten daarmee rekening houden met het oog op de schadevergoedingsregelingen.
De natuurbeschermingsorganisaties worden betrokken bij de samenwerking op plaatselijk niveau.
Bij de bemiddelingsprocedure hebben we de meeste dingen bereikt die we wilden bereiken. Misschien zijn niet al onze wensen vervuld, maar toch zijn we tevreden met het resultaat.
Mevrouw de Voorzitter, mijnheer de Raadsvoorzitter, mevrouw de commissaris, het opstellen van dit eerste pakket richtlijnen over de veiligheid op zee vormt zonder enige twijfel een van de belangrijkste daden die ons Parlement in het lopende jaar 2000 heeft gesteld.
Dat Frankrijk is getroffen door verschillende scheepsrampen, in het bijzonder onlangs door de schipbreuk van de Erika en daarna de Ievoli Sun voor de Bretonse kust, is de verantwoordelijkheid van de gehele Europese Unie, die hieruit lering heeft kunnen trekken.
De Unie heeft getuigd van haar verantwoordelijkheidsbesef door voorstellen voor strenge voorschriften in te dienen teneinde herhaling van zware ongevallen te voorkomen.
Ik wil dan ook mijn dank betuigen aan minister Gayssot, die namens het Franse voorzitterschap met zijn grote toewijding en vakmanschap deze kwesties op efficiënte wijze heeft behandeld.
Men dient zich er echter rekenschap van te geven dat deze voorstellen, die - zoals de Commissie industrie, externe handel, onderzoek en energie benadrukt - grotendeels tegemoet komen aan de op de desbetreffende terreinen gesignaleerde juridische eisen, slechts doeltreffend zijn wanneer ze door de lidstaten correct worden toegepast en door de Commissie worden gecontroleerd.
Ik breng dus de punten naar voren die mij onontbeerlijk lijken voor de verwezenlijking van de vooruitgang die met de aanneming van deze richtlijnen en de verordening mogelijk wordt gemaakt.
Allereerst moet de actie van de lidstaten daadwerkelijk worden omgezet in een geïntegreerde actie op Europees niveau.
We moeten daarbij zorgen voor voldoende en goed opgeleid personeel, dat ongeacht hun land van herkomst kan samenwerken en gebruik kan maken van een gestandaardiseerd instrumentarium.
Naar mijn stellige overtuiging moet dit op termijn leiden tot de oprichting van een speciaal korps van Europese kustwachten.
Mijn verwachtingen van het tweede pakket voorstellen en de oprichting van een Europees agentschap voor de veiligheid op zee zijn hooggespannen.
Op dit niveau moet deze onontbeerlijke Europese coördinatie op enigerlei wijze tot stand komen.
Intussen moeten schepen die qua kenmerken tot de meest risicovolle behoren, worden geweerd. Daarom moeten we eisen dat de controle-instanties transparant optreden door - op basis van een hoog minimumpercentage inspecties - maatregelen te nemen tegen schepen die ongeacht hun leeftijd en hun constructie in slechte staat verkeren.
Daarnaast moeten zij de doorvaart door de exclusieve economische zone van 200 mijl ontzeggen aan schepen die niet zijn uitgerust met een reisgegevensrecorder (VDR) die voldoet aan de normen van de IMO en die bij een eventueel ongevallenonderzoek opheldering moet verschaffen.
We mogen niet vergeten dat - zoals mevrouw McKenna stelde - de vervuiling op zee grotendeels is terug te voeren op praktijken die discreet als 'operationeel' worden omschreven, dat wil zeggen het schoonspoelen van tanks en andere vormen van opzettelijke lozing, waartegen strafrechtelijk veel strenger moet worden opgetreden.
Ik ben me ervan bewust hoeveel waarde minister Gayssot hecht aan de databank EQUASIS, en thans ook aan Galileo, die we moeten opzetten.
Voorts moet er harde actie worden ondernomen tegen de goedkope vlagschepen - bijvoorbeeld de Kerguelen in Frankrijk - en tegen schepen die gedurende de 36 maanden voorafgaand aan de aanneming van deze richtlijnen de vlag hebben gevoerd van een staat die voorkomt in de tabel van staten waarvan schepen meer dan gemiddeld zijn aan- en opgehouden. Deze tabel is gepubliceerd in het jaarverslag van het Memorandum van Parijs onder de kop 'zwarte lijst' .
Verder moet worden opgetreden tegen ingewikkelde financiële constructies met brievenbusmaatschappijen.
Ik dank in dit verband de heer Watts voor zijn doortastende voorstellen op dit gebied.
Ik dank de rapporteurs en onze collega-afgevaardigden dat zij deze voorstellen in overweging willen nemen.
Naar mijn mening kunnen deze voorstellen een aanzienlijke vooruitgang betekenen, die onontbeerlijk is voor de doeltreffendheid van de wetgevingsresoluties waarover wij gaan stemmen, zodat ze geen dode letter blijven op het Europese grondgebied en in de Europese wateren.
Hierbij denk ik niet alleen aan de Atlantische Oceaan, maar ook aan de Middellandse Zee, waarvoor de gevolgen van rampen zoals we die hebben meegemaakt wel eens onomkeerbaar zouden kunnen zijn.
Mijnheer de Voorzitter, het voorstel tot wijziging van richtlijn 95/21 heeft betrekking op de selectie van schepen die moeten worden geïnspecteerd en van de punten waarop moet worden geïnspecteerd.
Het is zonder meer positief te noemen dat de richtlijn wordt gewijzigd in de zin dat zij strenger moet worden toegepast, dat de wetgeving - met name wat betreft de selectie van te inspecteren schepen - moet worden geharmoniseerd en dat de reikwijdte van de verschillende vormen van inspectie moet worden verruimd.
Bovendien zou de Europese Unie voor zichzelf de mogelijkheden moeten creëren om ervoor zorg te dragen dat de huidige wetgeving door de lidstaten wordt toegepast.
België, Denemarken, Portugal, Frankrijk, Ierland en Nederland doen dat namelijk niet, hoewel ze verplicht zijn om 25% van de schepen te inspecteren.
In Italië en Portugal zijn de bestaande richtlijnen zelfs nog steeds niet omgezet in nationale wetgeving, hoewel ze dateren uit 1995.
De lidstaten dienen voldoende middelen te reserveren voor de controles teneinde de bestaande wetgeving, de internationale overeenkomsten en de door het Parlement gewijzigde richtlijn op de juiste wijze te kunnen toepassen.
Dit houdt concreet in dat er meer inspecteurs moeten worden aangesteld en dat de bevoegdheden en de reikwijdte van de controles moeten worden verruimd, met name ten aanzien van de naleving van de sociale regelgeving en de regelgeving op het gebied van de leefomstandigheden en de arbeidsvoorwaarden van de bemanningen en de openbaarmaking daarvan.
Aangezien 70% van de ongevallen is terug te voeren op menselijk handelen, dienen de inspecties van de bemanningen, hun leefomstandigheden en arbeidsvoorwaarden alsmede hun opleidingsniveau onlosmakelijk deel uit te maken van scheepsinspecties.
Niet-naleving van deze voorschriften zou aanleiding moeten zijn om het betreffende schip aan te houden en strafmaatregelen te nemen.
De voorstellen van de Commissie zijn overigens enigszins voorzichtig. Ze hebben namelijk betrekking op een maximum van slechts twintig schepen.
De standpunten van het Franse voorzitterschap - die ons bekend zijn en die de voorstellen van de Commissie, bijvoorbeeld wat betreft de wijziging van het inspectiepercentage van de schepen, nog verder zouden afzwakken met het doel de controles met de helft terug te brengen - zijn uiteraard onaanvaardbaar.
Ik ben het helemaal met de rapporteur eens dat schepen die ongeacht hun leeftijd een groot risico vormen, alsmede schepen die sinds meer dan drie jaar onder goedkope vlag varen, uit onze havens moeten worden geweerd.
Het is bovendien van belang dat we verder gaan door deze schepen het varen in communautaire wateren te verbieden.
Doel van dit alles is, de internationale wetgeving op het gebied van de scheepvaart te versterken.
Bovendien ben ik van mening dat deze wetgeving strenger zou moeten zijn ten aanzien van goedkope vlagschepen, met name ten aanzien van goedkope vlagschepen die onder de vlag van de lidstaten varen. Daar u hier toch aanwezig bent, geachte minister, valt in het geval van Frankrijk te denken aan de goedkope vlagschepen van de eilanden Kerguelen, Wallis en Futuna.
Ik zal dit verslag en de wijzigingen van de Commissie steunen, maar ik roep de afgevaardigden op om ook de amendementen van de Commissie milieubeheer op het gebied van de sociale regelgeving te steunen.
Mijnheer de Voorzitter, mevrouw de vice-voorzitter van de Commissie, mijnheer de fungerend voorzitter van de Raad, allereerst wil ik de vier rapporteurs van harte bedanken.
De drie verslagen van de Vervoerscommissie zijn met respectievelijk eenparigheid van stemmen en overgrote meerderheid in de commissie goedgekeurd.
Wij hebben deze verslagen daar diepgaand behandeld en zijn uiteindelijk tot gemeenschappelijke conclusies gekomen.
Daarom is het belangrijk dat wij ons aan dit standpunt houden.
Mijnheer de fungerend voorzitter van de Raad, het strekt u tot eer dat u op het allerlaatste moment nog verzocht hebt de stemming over de twee richtlijnen uit te stellen om een akkoord te bewerkstelligen.
Toch is dat allemaal wat dubbelzinnig, mijnheer de voorzitter.
Als Parlement krijgen wij weliswaar het verwijt te horen dat wij de zaak hebben vertraagd, alhoewel de Voorzitter van het Parlement de discussie en de stemming opzettelijk van december heeft verplaatst naar deze vergadering, maar tot nu toe hebben wij nog geen enkele schriftelijke verklaring van de Raad gekregen op grond waarvan wij besprekingen zouden kunnen voeren over een compromis.
Ik heb waardering voor uw overwegingen maar wij kunnen enkel onderhandelen over dingen die in de Raad werden onderzocht.
Daarom kunnen wij niets veranderen. Wij hebben in de verschillende commissies zorgvuldig gewerkt en het is onmogelijk tot komende dinsdag met onze collega' s over compromissen te onderhandelen, in elf talen, want het gaat hierbij om uiterst moeilijke vraagstukken.
Daarom verzoek ik u dringend na de stemming vanmiddag de richtlijn, respectievelijke de verordening over te nemen in de versie van het Parlement.
Daarmee komen wij het dichtst bij het doel dat wij gemeenschappelijk nastreven, namelijk de verhoging van de maritieme veiligheid.
Neemt u deze dus over!
Daar waar volgens u overname niet mogelijk is, kunt u in december een gemeenschappelijk standpunt maken.
Zorgt u ervoor dat in de Raad niets wordt uitgesteld.
Wij zijn bereid vanaf januari over compromissen te onderhandelen voor de tweede lezing, die wij hopelijk heel snel begin volgend jaar zullen kunnen afsluiten.
Ik wil er nog eens op wijzen dat van urgentie, waarop u nu aandringt, geen sprake is.
Bij de havenstaatcontrole bijvoorbeeld willen wij in tegenstelling tot de Raad de voorschriften wel degelijk verscherpen.
Ook indien dat ons in december niet zou lukken, zouden wij desalniettemin een flinke stap vooruit zetten. Mijnheer de fungerend voorzitter, misschien kunt u de andere landen en uw eigen administratie zover krijgen dat zij hun verplichtingen inzake de havenstaatcontrole uit de oude richtlijn nakomen.
Als u iets doen wilt voor meer veiligheid op zee, moet u nieuwe inspecteurs inzetten en strenge controle verrichten op grond van de huidige wetgeving. Dat zou reeds een groot succes zijn!
Over de kwestie van de aansprakelijkheid van classificatiemaatschappijen - een zeer ingewikkeld vraagstuk - moeten wij nog eens in alle rust praten.
Wij hebben in de commissie zorgvuldig gewerkt en met grote meerderheid, respectievelijk unanimiteit ons standpunt goedgekeurd. Dat resultaat moeten wij als Parlement tegen het middaguur ook bekrachtigen.
Als u in december net zoveel eendracht kunt bereiken, zijn wij flink opgeschoten.
Mijnheer de Voorzitter, mijnheer de voorzitter van de Raad, het is verheugend dat wij vandaag het pakket inzake scheepsveiligheid in eerste lezing kunnen behandelen en aannemen.
Zoals zojuist reeds werd gezegd, is echter het feit dat de landen van de Europese Unie in het verleden zaken als scheepsveiligheid allesbehalve een warm hart hebben toegedragen, minder verheugend.
Wij weten namelijk maar al te goed dat de havenstaatcontrole in het verleden niet bepaald een scherp zwaard was voor scheepsveiligheid. Wij weten eveneens dat niet alle classificatiemaatschappijen hun controle op serieuze wijze en overeenkomstig de TÜV-normen hebben verricht.
Integendeel, meestal zijn zij daar heel slordig en nonchalant mee omgesprongen. Bekend is ook dat enkelwandige olietankers drijvende tijdbommen zijn.
Het drama is echter dat wij dat alles wisten en wel voordat de Erika zonk. Het Parlement heeft daar telkens weer op gewezen.
Zonder deze ramp en zonder de druk van de publieke opinie zouden wij nu hoogstwaarschijnlijk niet zover zijn geweest, maar daarom is het toch een goede zaak dat wij vandaag eindelijk een begin daarmee kunnen maken.
Ik wil de twee rapporteurs van harte bedanken en kort iets zeggen over enkele specifieke kwesties.
U hebt gezegd, mijnheer de fungerend voorzitter, dat u instemt met de door de heer Watts naar voren gebrachte eis van het Parlement inzake havenstaatcontrole.
Daarom verzoek ik u ervoor te zorgen dat dit zo spoedig mogelijk in de Raad in kannen en kruiken komt.
Dan wordt het een wet en kunnen wij ermee beginnen.
Mijns inziens moeten wij over de aansprakelijkheid van classificatiemaatschappijen als Raad en Parlement samen beslist nog eens goed nadenken, los van hetgeen vandaag wordt besloten.
Wij gaan akkoord met een internationale regeling voor dubbelwandige tankers, mits in april ook een IMO-regeling volgt.
In de commissie zijn wij het eens over een koppeling tussen beide zaken.
Als dit niet mogelijk is, moet er Europese wetgeving komen.
Wij hopen echter dat in april een IMO-regeling wordt vastgesteld.
Voor deze dubbelwandige tankers hebben wij veel nieuwe, veilige en goede schepen nodig.
Ik wil graag dat deze schepen onder eerlijke mededingingsvoorwaarden op Europese werven worden gebouwd.
De Commissie heeft kortgeleden een verslag ingediend waaruit blijkt dat Korea heel oneerlijke dumping bedrijft op het gebied van de scheepswerven.
Daarom verzoek ik u vriendelijk, mevrouw de commissaris, en ook uw collega Monti, in te stemmen met de voor onze scheepswerven noodzakelijke steun. Misschien kan dat nog voor Kerstmis geschieden.
Er heerst onzekerheid onder de Europese scheepswerven.
Helpt u een handje opdat de Commissie hier een duidelijk signaal geeft.
Wij bouwen enerzijds aan nieuwe geloofwaardigheid en daarom mogen wij deze anderzijds niet verkwanselen door verkeerd handelen van de Commissie.
Voorzitter, mijnheer de voorzitter van de Raad, mevrouw de commissaris, wij hebben goede verslagen voor ons liggen.
Wij moeten een duidelijk signaal geven aan onveilige vlaggenstaten, aan scheepseigenaars ook uit de EU die die vlaggenstaten gebruiken, aan verladers die dan goedkopere prijs kunnen krijgen, aan classificatiemaatschappijen die hun taak niet goed doen.
Veiligheid heeft een prijs.
Wij moeten dat eigenlijk eens durven zeggen.
Ik zou eventjes willen ingaan op het verslag van de heer Watts.
Als een vlaggenstaat in gebreke blijft dan moet de havenstaat meer verantwoordelijkheid krijgen.
Dat is een zeer goed principe. Wij moeten dat blijven aanhouden.
Een zwarte doos, een zwarte lijst, al die dingen daar zijn wij het volledig mee eens. Maar ik wil toch een paar punten onder uw aandacht brengen.
Wie strenger controleert, draagt het risico dat die in zijn havens met wrakken opgescheept blijft, met milieurisico's in die haven, ook soms met menselijke drama's van bemanningen die aan hun lot worden overgelaten, wij moeten toch ook zorgen dat wij daar aandacht voor hebben en dat wij ervoor zorgen dat de haven niet benadeeld wordt door de maatregelen die goed bedoeld zijn.
Mevrouw de commissaris, wij hebben een richtlijn voor end of live vehiculs.
Zouden wij ook niet eentje moeten hebben end of live ships, want daar zitten misschien toch ook een paar milieurisico's die wij eens goed moeten bekijken.
Een tweede punt, wij moeten investeren in mensen en in bemanningen.
Daarom zullen wij een aantal amendementen van mijn collega Vachetta steunen.
Ook in inspecteurs, want het is nodig indien er te weinig zijn, dat daar goede vakmannen aan het stuur staan, als ik dat zo mag zeggen.
Wij moeten tot slot ook realistisch blijven over onze beperkingen als regelgever.
Wij hebben regels. Zij worden onvoldoende toegepast.
Er zijn al een aantal collega's die dat gezegd hebben.
Als wij kijken naar de Ievoli San, dat was een dubbelwandig schip.
Het is gebouwd in 1989. Het voer onder Italiaanse vlag.
Het is de voorbije drie jaar drie keer gecontroleerd.
Dus, collega's, het zijn niet alleen de regels die voor veiligheid zorgen.
Er is meer nodig. Iedereen die in de sector werkt draagt een zware verantwoordelijkheid.
Wie die verantwoordelijkheid niet op zich neemt, moet uit onze wateren en uit onze havens blijven.
Mijnheer de Voorzitter, mevrouw de commissaris, geachte voorzitters, op 18 januari 2000 heb ik u dit zware, van de Erika afkomstige olieplakkaat laten zien dat op een strand is gevonden.
Dit plakkaat staat symbool voor het vele werk dat we nog moeten verzetten om de zeeën te zuiveren en het zeevervoer veiliger te maken.
De Erika en de Ievoli Sun zijn de laatste namen die verbonden zijn met een reeks rampen die een aanslag plegen op verschillende systemen, in de eerste plaats op het ecosysteem met zijn maritieme rijkdom en zijn flora en fauna die voor altijd worden aangetast of vernietigd.
Dan is er de aanslag op het sociale systeem, met de bendes zeelieden uit de derde wereld, deze moderne galeislaven die in verregaande mate worden uitgebuit.
Vervolgens is er, met het losgeslagen liberalisme-op-zee, de aanslag op het economische systeem, waarbij de ontketende liberale vrijhandelsgolf alle relingen en veiligheidsvoorzieningen en daarmee de gehele moraal heeft verzwolgen, zelf ten onder gaat aan zijn eigen excessen en duidelijk maakt dat een communautair zeevervoersbeleid dat die naam waardig is te enen male ontbreekt.
Wie staat er vandaag de dag nog in voor de integriteit en de hygiënische omstandigheden waaronder het zeevervoer plaatsvindt?
Welke instanties zouden er vandaag de dag aanspraak op kunnen maken dat ze dit maritieme verkeer, dat terecht wordt aangeduid als handeltje-op-zee, controleren en aan banden leggen?
Niemand.
Deze vuilnisbakschepen en deze rampschuiten, die met hun enkele wand en hun dertig jaar bij slechte weersomstandigheden het ruime sop kiezen, zijn er het bewijs van.
Van de negentigduizend schepen die de wereldzeeën bevaren, voldoen er achtduizend niet aan de veiligheidseisen en vervoeren er vierduizend gevaarlijke stoffen.
Het traditionele kwik van de rampenbarometer verandert in olie of restzuren.
Geconfronteerd met deze rampzalige en wanordelijke toestand waarin het zeevervoer verkeert, is Europa de uitdaging aangegaan en zal de Europese Unie, elf maanden na de ramp met de Erika, kunnen bekendmaken dat nog nooit eerder een procedure zo snel is uitgewerkt.
Het is een politiek signaal dat we in eigen hand hebben.
Het is aan ons om dit Erika I-pakket aan te nemen, en het is aan de Raad om deze laatste amendementen goed te keuren.
Onze fractie staat positief tegenover deze versnelde afhandeling van de agenda, maar heeft daarbij de basiseisen voor een betere bescherming van het mariene milieu niet uit het oog verloren.
In de herzieningen van de richtlijnen inzake de havencontroles en de scheepsinspecties zou orde op zaken moeten worden gesteld wat betreft de classificatiebureaus en zou een aanzienlijke verhoging van het aantal inspecteurs in de lidstaten moeten worden vastgelegd, evenwel op voorwaarde dat deze lidstaten hiervoor de middelen beschikbaar stellen.
Tegelijkertijd wachten wij echter ongeduldig op het tweede maatregelenpakket, Erika II, dat voorziet in de oprichting van een agentschap voor de veiligheid op zee en een Europese kustwacht.
Al betreuren wij de vertraging bij de uitvoering van de verplichting inzake dubbele wanden voor olietankschepen en het intrekken door de Raad van het voorstel inzake de voor olietankschepen geldende differentiële heffingsregeling voor havenrechten - toegepast al naargelang deze schepen enkelwandig of dubbelwandig zijn -, wij steunen dit voorstel.
De herzieningsclausule in dit verslag voorziet immers in uitvoering volgens schema van de 'Amerikaanse' agenda ingeval de MARPOL-overeenkomst in april 2001 mislukt.
We ontkomen er niet aan risico' s te nemen. Maar we ontkomen er evenmin aan onze verantwoordelijkheid te nemen.
Met het maatregelenpakket Erika I wordt de basis gelegd voor een heus Europees beleid voor veiligheid op zee, uiteraard in afwachting van het pakket Erika II.
Mijnheer de Voorzitter, mevrouw de commissaris, mijnheer de Raadsvoorzitter, de rampen die zich de afgelopen maanden hebben voorgedaan, hebben de gebrekkige regelgeving, de tekortkomingen in de controlesystemen en de lacunes in de menselijke en financiële middelen aan het licht gebracht.
De voorstellen voor Europese richtlijnen die op initiatief van de Franse regering en de Europese Vervoersraad tot stand zijn gekomen, betekenen zonder meer een grote vooruitgang.
De voorstellen worden ondersteund door de verslagen van het Parlement, waarover we vanochtend debatteren.
Het verslag-Watts voorziet in aanscherping van de maatregelen tegen risicovolle schepen of goedkopen vlagschepen, echter niet in afschaffing van deze goedkope vlagschepen.
Het verslag-Larrea over de classificatiebureaus voorziet in harmonisering van de wet- en regelgeving, in de ontwikkeling van strafmaatregelen - waaronder afschaffing van de machtigingen - en in verhoging van de schadevergoedingen bij ongevallen.
Hoewel het verslag-Hatzidakis voorziet in een verbod op enkelwandige schepen met ingang van dezelfde datum als waarop de Amerikaanse voorschriften van kracht worden, bevat dit verslag tegelijkertijd voorstellen voor een aantal uitzonderingen die tegen de doelstellingen indruisen. Dit geldt met name voor het voorstel voor het verlengen van de termijn waarbinnen enkelwandige schepen moeten verdwijnen.
Mijn fractie steunt de verslagen-Watts en -Larrea en zal voor deze verslagen stemmen.
De stemming over het verslag-Hatzidakis is gekoppeld aan de stemming over de amendementen van de rapporteur.
De twee richtlijnen en de verordening die we behandelen, vormen een verbetering wat betreft de veiligheid op zee. Het is van groot belang dat deze snel in werking treden.
Gezien de omvang van de problematiek blijven ze echter tekortschieten.
Zoals veel betrokkenen benadrukken, is de onveiligheid op zee het gevolg van deregulering en het varen onder goedkope vlaggen.
Vanwege de verbeten concurrentie wordt in de eerste plaats gestreefd naar snel vervoer tegen zo laag mogelijke kosten, wat ten koste gaat van de veiligheid, het milieu en de bemanningen.
We moeten vaststellen dat de liberale gedachte haaks staat op een hoge mate van veiligheid op zee.
Ik wil er nogmaals op wijzen dat in de onderhavige Europese besluiten - hoewel deze een stap in de goede richting betekenen - de liberale ideologie niet aan de kaak wordt gesteld.
De door mijn fractie ingediende amendementen op het verslag-Watts met betrekking tot de sociale voorschriften zijn dan ook afgewezen. Niettemin wordt telkens weer de nadruk gelegd op het belang van de menselijke factor.
Er moeten met spoed maatregelen worden genomen om een einde te maken aan de sociale dumping en om verandering te brengen in de arbeidsomstandigheden van de bemanningen wat betreft hun status, salaris, opleiding en arbeidsvoorwaarden.
Om te komen tot een effectieve havencontrole moet het aantal maritieme inspecteurs sterk worden uitgebreid. Ook moeten de kwalificaties van deze inspecteurs worden verbeterd.
Hiervoor moeten financiële middelen worden vrijgemaakt. Er moeten veel strengere maatregelen worden genomen om de classificatiebureaus effectiever te maken.
Goedkope vlagschepen moeten worden verboden.
We weten inmiddels wat de gevolgen zijn wanneer deze schepen de voorschriften niet naleven.
Het wordt inderdaad tijd dat de Europese Unie zich gaat inzetten voor een daadwerkelijke hervorming van het maritieme systeem.
Dit vereist een sterke politieke wil en de financiële middelen om nog meer controles mogelijk te maken.
In het kader van het tweede pakket voorstellen lijkt het me van belang om de bevordering van een duurzame ontwikkeling van het zeevervoer nog eens serieus in overweging te nemen. Hiervoor zijn nog meer veiligheids- en kwaliteitsgaranties nodig.
Mijnheer de Voorzitter, een jaar geleden werden drie regio' s in Frankrijk getroffen door een van de ergste milieurampen uit de Europese maritieme geschiedenis: de schipbreuk van de olietanker Erika.
Een paar weken geleden is het Westen van Frankrijk getroffen door een nieuwe milieuramp, de schipbreuk van de Ievoli Sun, en vandaag pas voelt het Europees Parlement zich geroepen om zich uit te spreken over een grotere veiligheid op zee.
Ik ben afkomstig uit een kuststreek die elke dag de zware tol betaalt voor de schipbreuk van de Erika en voor de enorme en blijvende schade die door deze milieuramp is toegebracht aan de flora en fauna van de Loire-streek, Bretagne en Charentes.
De gevolgen voor de economie zijn dramatisch - het toeristische seizoen van het jaar 2000 was rampzalig.
Ook de vissers, de kwekers van schaaldieren en vissen en de zoutpanarbeiders zijn zeer zwaar getroffen.
De bewoners van deze regio' s hadden een grotere voortvarendheid van de communautaire instellingen zeker op prijs gesteld.
Ik ben niettemin verheugd dat de belangrijkste verzoeken die door de afgevaardigden uit de Franse kuststreek zijn geformuleerd, zijn opgenomen in de voorstellen van de Commissie: een verbod op enkelwandige olietankschepen, intensivering van de havencontroles en beoordeling van de classificatiebureaus.
Het is daarentegen onaanvaardbaar dat het Parlement het oorspronkelijke voorstel van de Commissie voor een verbod op enkelwandige olietankschepen heeft afgezwakt.
Mevrouw De Palacio heeft er een paar dagen geleden in Rennes nog op gewezen dat de Verenigde Staten erin zijn geslaagd om binnen een jaar unilateraal rigoureuze voorschriften op het gebied van veiligheid op zee door te voeren.
Waarom moet de Europese Unie er volgens de agenda van het Parlement dan zo lang over doen om door middel van de amendementen van de rapporteur de enkelwandige olietankschepen te verwijderen?
Ook al is de dubbele wand niet alleenzaligmakend, dit is een belangrijke maatregel die aanzienlijke technische verbeteringen behoeft.
Het lijkt mij gevaarlijk om de Amerikaanse en de Europese agenda van elkaar los te koppelen.
In dit geval hebben we goed kunnen nagaan naar welke wateren en welke havens de gevaarlijkste schepen op weg waren.
Ons Parlement zou er goed aan doen om bij de voluntaristische Verenigde Staten niet de indruk te wekken van een weekhartig Europa dat bij voorbaat de weg van de minste weerstand kiest.
Hoe kunnen we bij een nieuw ongeval rechtvaardigen dat het Europees Parlement een zo trage agenda heeft aangenomen alleen omdat moet worden gewacht totdat de IMO op mondiaal niveau een compromis heeft bereikt, en dat terwijl de landen die plaats bieden aan goedkope vlagschepen hierin een belangrijke stem hebben maar zelf niet bepaald tot de meeste actieven behoren waar het gaat om verbetering van de veiligheid.
Hoe kunnen we onder dit Franse voorzitterschap aan onze medeburgers uitleggen dat het Europees Parlement is teruggekomen van het noodzakelijke beleid van financiële stimulansen en financiële ontmoediging, waarvoor aan het Parlement maatregelen waren voorgesteld om de overgang naar dubbele wanden te bespoedigen?
Ons Parlement zou de meest strenge regelgeving waarvoor door de Commissie voorstellen zijn ingediend, onverwijld en volledig moeten steunen in plaats van afzwakken.
Het Parlement zou juist verder moeten gaan.
Dit eerste pakket betekent slechts een eerste stap.
Er moet hoe dan ook een systeem worden opgezet waarin de afzonderlijke verantwoordelijkheden binnen de gehele vervoersketen worden gedefinieerd om een einde te maken aan de huidige ondoorzichtigheid.
Wij hopen dat het tweede pakket maatregelen waarvoor we voorstellen zullen ontvangen in deze noodzaak voorziet.
Welke technische maatregelen er uiteindelijk ook zullen worden genomen, een van de voornaamste oorzaken van de onveiligheid in het Kanaal en het Noorden van de Atlantische Oceaan blijft - tenminste zolang er niets tegen wordt ondernomen - de exponentiële groei van de scheepvaart, welke samenhangt met de enorme omvang van de havens aan de Noordzee.
Is het nu echt redelijk dat de zone waarbinnen de haven van Rotterdam zijn cliënten bedient zich uitstrekt tot Zuid-Frankrijk?
Zou vermindering van de scheepvaart in deze zone door middel van het opnieuw activeren van de infrastructuren van de havens aan de Atlantische Oceaan en de Middellandse Zee niet een van de meest effectieve veiligheidsmaatregelen zijn?
Dit is de strekking van de twee amendementen op de verslagen van de heren Watts en Hatzidakis die ik namens mijn fractie heb ingediend.
Het geeft de lidstaten en de Commissie stof tot nadenken.
Immers, wanneer er niets wordt ondernomen tegen de opstopping van het Kanaal en de Noordzee verworden deze onvermijdelijk tot vervuilde routes die een voortdurende bedreiging vormen voor de veiligheid van onze zeelieden, de bekoring van onze kustgebieden en de kwaliteit van onze maritieme hulpbronnen.
Het is immers niet de bedoeling dat de Franse kusten de vuilnisbak van de Europese scheepvaart worden, waar nu eens ontstekers en dan weer zware stookolie of styreen aanspoelt.
Mijnheer de Voorzitter, veiligheid is in diverse vormen van vervoer ernstig in geding.
Vergeleken met de meer dan 40.000 mensen die jaarlijks op het asfalt sterven, zijn de slachtoffers van scheepsrampen minder in getal, maar elk mensenleven telt en bovendien komt bij ongelukken op zee steeds sterker de schepping in gevaar.
Flora en fauna, met name de vogels zijn slachtoffer van olie en andere vervuiling.
Het is triest dat er eerst een tanker voor de Franse kust moest vergaan met catastrofale gevolgen voordat het nu voorliggende pakket maatregelen is opgesteld, een set maatregelen, waarmee wij heel tevreden zijn evenals met de verscheidene verslagen.
Ik beperk mij tot het verslag-Watts over de havenstaatcontrole.
Zeer terecht wijst de rapporteur erop dat de staat van dienst van een tanker meer zegt dan de leeftijd.
Ook deel ik zijn stimulans tot verplichting van de Voyage Data Recorders.
Zijn regime voor schepen die meermalen zijn aangehouden, dan wel een vlag voeren die drie jaar op een zwarte lijst staan, komt heel zinnig over.
Wel stel ik de vraag hoeveel procent van de schepen zouden vandaag worden geweigerd op basis van deze criteria.
De omvang noch de status van zo´n vlagstaat, bijvoorbeeld een toetredingsland, mag leiden tot uitholling van de maatregelen.
Sprekend over de verantwoordelijkheden van de havenstaat, mogen de taken van de havenautoriteiten niet onderbelicht blijven.
De weigering van de betrokken haven om de Erika te laten binnenlopen, heeft hoogstwaarschijnlijk de omvang van de ramp ernstig vergroot.
Het zou de fungerend voorzitter van de Raad sieren ook in eigen land orde op zaken te stellen.
Mijnheer de Voorzitter, mevrouw de commissaris, geachte minister, ik heb er goede nota van genomen dat u erkent dat ons Parlement een doelmatige instelling is.
Deze doelmatigheid bleek de dag na de schipbreuk van de Erika.
Het staat me nog helder voor de geest. We waren op een dag in december in Straatsburg in vergadering toen we van deze ramp hoorden.
Ik onderkende onmiddellijk de omvang ervan en was me er van meet af aan van bewust dat ons een ernstige milieuramp te wachten stond die op onze Franse kusten nog lang zijn sporen zou nalaten.
We waren diep verontwaardigd en eisten dat de Commissie onmiddellijk met voorstellen zou komen. Deze zijn in maart bij ons ingediend.
Sindsdien hebben zich nieuwe rampen voorgedaan; een paar in Griekenland en later de ramp met de Ievoli Sun.
We zijn het zat dat onze zeeën en oceanen veranderen in een vuilstortplaats.
In de derde lezing van het verslag-McKenna wordt een aantal beginselen genoemd inzake door ongevallen veroorzaakte en opzettelijke verontreiniging - het welbekende schoonspoelen van tanks - volgens welke de vervuiler betaalt.
Desondanks blijven de problemen schrijnend, ook al worden er stappen in de goede richting ondernomen.
Is het niet zo dat we sinds maart tijd hebben verloren?
Waar is de politieke wil gebleven?
De Raad dient de door iedereen verwachte strenge maatregelen te nemen op het gebied van havencontroles, classificatiebureaus, de verantwoordelijkheid van reders en cargadoorsbedrijven en ten slotte van de IOPCF, die zich op schandalige wijze hebben gedragen.
In Bretagne wordt nog altijd gewacht op schadevergoeding.
Op dit moment zijn er een aantal voorstellen bij ons ingediend en moeten er nog een aantal komen.
De samenhang dreigt hier zoek te raken, temeer daar er een aantal bestaande richtlijnen in het geding zijn, bijvoorbeeld de kaderrichtlijn betreffende het water.
Deze hele procedure moet worden gerationaliseerd. Er moet een kadertekst worden opgesteld waarin de zaken op internationaal niveau worden vereenvoudigd.
Geachte minister, in afwachting hiervan moeten we het technologisch onderzoek op het gebied van vervuiling op zee intensiveren.
Het is van groot belang dat op dit bij uitstek technische terrein de uitwisseling van knowhow en de samenwerking wordt gestimuleerd en ondersteund teneinde onze natuurlijke maritieme rijkdom veilig te kunnen stellen.
Daarbij kunnen we alleen maar hopen dat we met alle ingestelde maatregelen deze vervuiling op zee kunnen voorkomen en onze maritieme rijkdom kunnen beschermen.
Mijnheer de Voorzitter, ik wil hier kort het meerderheidsstandpunt van de socialistische fractie inzake een van de voorstellen uiteenzetten en bespreken. Het gaat om het voorstel tot wijziging van de richtlijn betreffende de inspectiebureaus.
Anderen hebben het ook al gezegd. Er moesten verregaande maatregelen in verband met de bevoegde organisaties en de controlewerkzaamheden worden aangenomen om de zeewaardigheid van de schepen te garanderen.
De huidige situatie is ronduit onaanvaardbaar.
Ofschoon de voorgestelde tekst in dit opzicht interessante en waardevolle verbeteringen aandraagt, zijn de nieuwe initiatieven ons inziens ontoereikend.
De publieke opinie verlangt weliswaar van ons dat wij snel optreden, zoals de fungerend voorzitter van de Raad terecht heeft onderstreept, maar deze haast mag niet ten koste van de inhoud van de tekst gaan.
Ik hoop dat geen enkel lid van de door u voorgezeten Raad zich geroepen voelt om ons van getalm te beschuldigen. Wij wensen dat de tekst minimale garanties biedt en wij zijn ervan overtuigd dat iedereen daar begrip voor zal kunnen opbrengen.
Er zijn twee punten waarover wij grondig van mening verschillen: enerzijds het vraagstuk van de aansprakelijkheid en de omvang en minimumgrens van de schadevergoeding, die in heel de Europese Unie toereikend en identiek moet zijn - subsidiariteit is hier uit den boze -, en anderzijds de twijfelachtige onafhankelijkheid van de classificatiebureaus.
Deze onafhankelijkheid moet hoe dan ook worden gegarandeerd temeer daar vandaag de dag vele reders en scheepseigenaars zelf deel uitmaken van de organisaties voor scheepserkenning.
Dat is onaanvaardbaar.
Kortom, over het geheel genomen lijkt de compromistekst ons ontoereikend.
Ervan uitgaande dat de Raad bij zijn standpunt zal blijven, achten wij het zinloos het document goed te keuren in de hoop dat het in tweede lezing in positieve zin zal worden gewijzigd. We willen echter ook niet tegenstemmen uit respect voor de rapporteur, de heer Ortuondo, en het uitstekende werk dat hij heeft verricht, hetgeen onder meer blijkt uit de compromisamendementen die bakens uitzetten voor de tweede lezing.
Samengevat, de voorstellen zijn interessant maar ontoereikend.
Mijnheer de Voorzitter, sinds het opbreken van de tanker Erika is er onder politieke druk een pakket maatregelen gekomen om de veiligheid van schepen op zee te verbeteren.
De hamvraag blijft natuurlijk: zullen de maatregelen in de praktijk ertoe leiden dat ondermaatse schepen uit de vaart worden genomen.
Ik ben er nog niet zo zeker van.
Ik moet namelijk helaas constateren dat wij met deze maatregelen in de marge rommelen in plaats van de werkelijke oorzaken te bestrijden.
Mevrouw Peijs en ik hebben een onderzoekje uitgevoerd en ik zou graag van de commissaris willen horen: kunt u mij vertellen wat er gebeurd is met de 750 schepen die Honduras uit het register heeft gehaald?
Zijn die werkelijk uit de vaart genomen?
En waar zijn ze dan?
Een tweede vraag: is het waar dat schepen binnen 20 minuten via Internet kunnen worden geregistreerd in Cambodja?
Ten derde denk ik dat de classificatiebureaus ernstig moeten worden aangepakt.
Zij kunnen nu teveel hun eigen gang gaan.
Ik heb een verantwoordelijkheidsprikkel trachten in te bouwen door de beperkte aansprakelijkheid te verhogen waarbij het gaat om relatief kleine bedragen, maar vaak is er helemaal niets te halen.
Maar ik heb me wel gekant tegen onbeperkte aansprakelijkheid omdat dit marktbelemmerend werkt en het is contraproductief.
Hoe staat het met de havenstaatcontrole?
Mevrouw de commissaris, de huidige regels worden al niet goed nageleefd, laat staan de nieuwe.
Er wordt gewoon te weinig geld door de lidstaten vrij gemaakt.
Het is veel geschreeuw en weinig wol.
Er moet mijns inziens meer commitment komen van de Raad om meer middelen ter beschikking te stellen en betere sancties af te dwingen.
Ook het aanpakken van flags of convenience.
Ik heb een heel rijtje.
Ik zal stemmen voor de lijn van de rapporteur om schepen te weren die drie jaar achtereen met een schip varen dat op de zwarte lijst staat, signalen naar deze vlaggenschepen dat ondermaatse controles niet door de beugel kunnen in Europa.
Wij willen ze niet in onze havens en niet in onze wateren.
Maatregelen, kortom, zijn vrijblijvend om de veiligheid naar het gewenste niveau te brengen.
Dat is slecht voor de mensen. Dat is slecht voor de zee, voor het milieu en voor het imago van de sector.
Die zou meer de handen ineen moeten slaan.
Ik steun dan ook de initiatieven voor een Europees maritiem platform.
Mijnheer de Voorzitter, ik zou allereerst de rapporteurs willen danken voor de goede werkzaamheden die zij verricht hebben.
Het is kei en keihard nodig om met het oog op milieu, met het oog op veiligheid, met het oog op vissersgemeenschappen, met het oog op toerisme, te zorgen dat er niet achtereenvolgens gebeurt wat er nu gebeurd is.
Het ging in eerste instantie om de Erika, maar op hetzelfde moment ging er ergens anders in de wateren rond Turkije een tanker naar de bodem.
De Ievoli San was dubbelwandig maar bevatte chemicaliën van een bepaalde vorm.
Er zijn Griekse schepen zo maar, zonder dat er een storm in de buurt was, mijnheer Gayssot, gezonken.
Kortom, het is niet altijd storm in het Kanaal wat aanleiding zou moeten zijn tot mogelijkerwijs het stilleggen van de scheepvaart aldaar, zoals ik vernomen heb.
Het gaat uiteindelijk om acht tot tien duizend schepen die sub-standard zijn.
Met andere woorden, wij hebben het over een zeer omvangrijk probleem.
Leeftijd van schepen speelt een rol, maar niet de grootste.
Onderhoud speelt een heel belangrijke rol.
Daar hebben wij het nu over en bemanning.
De menselijke kant van het hele thema is van groot belang.
Ik concentreer me even op twee dossiers: havenstaatcontrole en uitfasering van enkelwandige olieschepen.
Iedereen heeft het erover en dat vind ik volkomen terecht, dat de huidige 25% die noodzakelijk is voor die havenstaatcontrole nog niet gehaald is.
Sommige landen moeten maar eens heel goed in eigen boezem kijken wat zij daaraan moeten doen.
Er moeten middelen in die landen daarvoor beschikbaar gesteld worden, mensen moeten opgeleid worden, enzovoort.
Met name ook de voorzitter van de huidige Transportraad heeft in zijn land in de komende periode, ook als is hij geen voorzitter meer, nog een hele hoop werk te verrichten.
Kortom, niet alleen kijken naar de technische kant van het verhaal, met name ook naar de bemanningskant en niet alleen wetten maken, want wat mij betreft mag die 25% controle zelfs nog wel omhoog te zijner tijd, maar eerst moeten wij dat andere maar doen.
Maar de handhaving is, nogmaals, het allerbelangrijkste.
Met betrekking tot de enkelwandige schepen, een paar korte opmerkingen.
Ik ben niet gelukkig met het feit dat de schepen van 600 tot 3.000 ton dat die ontheven zijn van het geheel.
Ik ben ook niet tevreden over het feit dat de financiële prikkels uit het hele dossier gehaald zijn.
Ik denk dat het voorstel niet goed uitgewerkt was, maar dat wij in de komende periode bij dit soort zaken wel degelijk financiële stimuleringen of ontmoedigingen moeten inbouwen in dit soort zaken.
Ten derde, denk ik, als wij praten over dit soort dossiers dat duidelijk wordt dat de relatie tussen aan de ene kant onze oliebevoorrading en aan de andere kant het feit dat wij nog steeds fossiele brandstoffen gebruiken geen link heeft.
Stel dat wij nieuwe schepen maken, uitfaseren van de één, nieuwe schepen dubbelwandig creëren, dan hebben wij vervolgens een uitgebreide vloot terwijl wij eigenlijk naar andere vormen van brandstofvoorziening toe moeten.
Mijnheer de Voorzitter, hetgeen wij hier vandaag aan de kaak stellen, vloeit voort uit het feit dat de scheepvaart per definitie en sedert mensenheugenis een gemondialiseerde sector is; dat mogen wij niet vergeten.
In de scheepvaart komen wij het dynamisme, de anarchie en de gevaren tegen die zo kenmerkend zijn voor heel de gemondialiseerde economie.
Er is echter geen beleid voor de scheepvaart.
De werkzaamheden van internationale organisaties, zoals de IMO, volstaan niet om deze sector te reglementeren. Evenmin helpt de technologie, met haar zwarte dozen, enzovoort, ons hier veel verder.
Wij zullen natuurlijk voor de voorstellen van de collega' s stemmen, want dit zijn belangrijke stappen vooruit.
Er is echter absoluut behoefte aan een goed georganiseerd en geïntegreerd beleid, mijnheer de Voorzitter, een beleid waarmee wij kunnen optreden en reglementeren, op de daarvoor geschikte schaal maar in ieder geval op Europese schaal. Daarom hebben wij, mevrouw de commissaris, onze hoop gevestigd op uw tweede en derde pakket maatregelen in die richting, met maatregelen voor scheepsinspectie, surveyors, kustwacht, havens, installaties, en ook met boetes voor degenen die zich op volle zee van het nodige ontdoen.
U weet immers dat deze boetes altijd nog voordeliger zijn dan correct werken via het gebruik van de haveninstallaties. Dergelijke maatregelen moeten echter op Europees niveau worden genomen en in heel de Unie worden toegepast.
Tot slot hebben wij, mijnheer de Voorzitter, amendementen ingediend over de sociale situatie en de arbeidsrelaties.
Deze zijn ons ingegeven niet alleen door gevoelens van sociale en politieke solidariteit, maar ook door efficiëntieoverwegingen.
Alle ongelukken die wij in Griekenland hebben gehad, zijn te wijten aan zogenaamd menselijk falen, aan vermoeide, slaperige mensen die drie dagen lang achter elkaar, zonder enige onderbreking, hadden gewerkt. Dat gaat namelijk schuil achter hetgeen hier zo hypocriet "fouten" wordt genoemd.
Mijnheer de Voorzitter, geachte minister, mevrouw de commissaris, geachte afgevaardigden, het is geen toeval dat het aantal rampen op zee toeneemt.
Onze politieke plicht gebiedt niet alleen dat we met spoed maatregelen nemen, maar ook dat we de bestaande wet- en regelgeving toepassen.
We kunnen er niet langer mee volstaan tegen de bevolking die door dergelijke ecologische en economische rampen wordt getroffen, te zeggen dat we de problemen aan de orde hebben gesteld, erover nadenken en ze de volgende keer zullen voorkomen.
Als we geloofwaardig willen zijn, moeten we met spoed actie ondernemen in plaats van ons te verliezen in vruchteloze discussies.
De tijd van de gewone compromissen, waarvan sommigen bovendien voorspellen dat ze moeilijk uitvoerbaar zijn, is voorbij.
Het is nu de hoogste tijd dat er rigoureuze maatregelen worden genomen en dat alles in het werk wordt gesteld om deze op internationaal niveau in te voeren en daarbij de achterhaalde internationale gedragsregels voor de zeevaart te herzien.
Het is overbodig erop te wijzen dat de veiligheid op zee onder het internationale recht ressorteert, juist omdat vervuiling nooit ophoudt bij de grenzen van de territoriale wateren van een bepaald land en meestal haar oorsprong vindt in internationale wateren.
We moeten dus niet langer voorlichting geven, aangezien dat niet effectief is, maar strenge maatregelen treffen op een gebied waar deze het hardst aankomen, namelijk de financiële belangen.
Gezien de urgente situatie waarin het milieu verkeert, moeten onze politieke maatregelen rigoureus zijn.
We moeten een einde maken aan deze hypocriete situatie; hiertoe moeten de financiële banden tussen de reders en de classificatiebureaus aan de kaak worden gesteld en moeten de betreffende partijen - reders, cargadoorsbedrijven, verzekeringsmaatschappijen en maritieme instanties - worden betrokken bij het zoeken naar een afdoende oplossing.
De verslagen die we vandaag behandelen, moeten de aanzet geven tot een heus beleid op het gebied van veiligheid op zee, dat echter in geen geval beperkt mag blijven tot communautair niveau.
We beschikken over de politieke en economische middelen om onze besluiten op te leggen en de tenuitvoerlegging ervan af te dwingen.
Tot slot wil ik erop wijzen dat de Amerikanen niet op ons hebben gewacht toen ze, naar aanleiding van de schipbreuk van de Exxon Valdez in 1989, al in 1990 de Oil Pollution Act aannamen, terwijl de schipbreuk van de Amoco Cadiz in Frankrijk al in 1978 plaatsvond.
We moeten nu eindelijk de politieke moed hebben om onze ambities op ecologisch gebied waar te maken.
Mijnheer de Voorzitter, dames en heren, wij krijgen de ene jobstijding na de andere: eerst BSE en een verbod op diermeel, en nu ligt sedert gisteren op de wetgevingstafel in Duitsland een verbod op vismeel.
Gisteren hoorden wij ook uit de Commissie - dit bericht kwam van drie commissarissen die eigenlijk beter zouden moeten weten - dat de Commissie niet bereid is de steun aan de Europese scheepsbouw te verlengen tot na 31 december.
Wat willen wij onszelf in de Europese Unie eigenlijk nog meer aandoen?
Ik begrijp er niets meer van, en de Koreanen lachen in hun vuistje.
De Milieucommissie en de Vervoerscommissie hebben echter verstandig en bemoedigend gehandeld, toen zij - zij het dan als reactie op een ongeluk - het eerste Erika-pakket bespraken.
Wij hebben dat pakket snel gekregen en wij hebben het snel behandeld. Daarvoor verdient het Parlement applaus.
Een tweede pakket staat reeds op stapel.
U, mijnheer de minister - het spijt mij dat te moeten zeggen - zegt alsmaar: "Wij zouden eventueel..." en verwijst dan naar goedkope vlaggen, black boxes enzovoort.
Waarom doet u dat echter niet nu meteen, in plaats van morgen?
U zei: "Wij hebben de mogelijkheid de veiligheid te verbeteren" .
Maakt u dan van deze mogelijkheid gebruik, nu en niet morgen!
Het Parlement eist dat al zo lang.
Het is niet het Parlement dat op de rem staat!
U heeft gezegd dat de vertraging onze schuld is. Daarop kan ik alleen maar zeggen dat dit de mensen zand in de ogen strooien is om de aandacht van zichzelf, van zijn eigen falen af te leiden.
Daarom gaan wij niet akkoord met uitstel van stemming.
Wij moeten het juiste signaal geven.
De vlaggen hangen sowieso al halfstok. Ik wil trouwens geen snel resultaat om welke prijs dan ook; ik wil een optimaal resultaat zo snel mogelijk.
Bemiddeling is hier een mogelijke, en helaas ook noodzakelijke weg.
Het is echter een weg, en ik hoop dat een ieder hierop zijn beste beentje zal voorzetten.
Wij kennen inmiddels elkaars houding en daarom moeten wij vandaag ook stemmen!
Wat de classificatiemaatschappijen betreft moet ik van deze gelegenheid gebruik maken - dat is ook mijn taak - om nogmaals erop te wijzen dat het hoofdprobleem naar het schijnt in de aansprakelijkheid schuilt.
Dat begrijpt iedereen.
Afgezien van de milieuschade is hier het persoonlijk lot en het voortbestaan van talrijke ondernemingen in het geding.
De Commissie wil het aansprakelijkheidsvraagstuk nogmaals onder de loep nemen in het tweede Erika-pakket. Dat is goed.
Ik ben ervan overtuigd dat, wanneer het om ongelukken op zee gaat, het uiterst belangrijk is de aansprakelijkheid van heel de keten van betrokkenen voor ogen te houden en de aangelegenheid als één geheel te zien.
Het is betreurenswaardig dat men nu eenzijdig spreekt over de aansprakelijkheid van classificatiemaatschappijen.
Die indruk is tenminste ontstaan.
Classificatiemaatschappijen zijn uitsluitend de eerste schakel in de keten van maritieme bedrijven. De aansprakelijkheid van andere betrokkenen wordt echter niet tegen het licht gehouden.
Hier moet dus nog het een en ander worden ingehaald.
Wij hebben een volledig beeld nodig van de verantwoordelijkheid en dus van de aansprakelijkheid van alle betrokkenen.
Mijnheer de Voorzitter, deze voorstellen zijn ingegeven door de uitzonderlijke en dramatische gebeurtenissen die zich herhaaldelijk hebben voorgedaan. Naar aanleiding van twee ongevallen die zich in minder dan een jaar hebben voorgedaan, namelijk de schipbreuk van de Erika en de Ievoli Sun, vraagt het publiek om urgente maatregelen op Europees niveau.
Dit betekent dat onze verantwoordelijkheid op dit terrein groter is dan op welk ander terrein dan ook en dat wij mijns inziens de hand in eigen boezem moeten steken.
Met een versnelde procedure, waarvoor onze vier rapporteurs, Hatzidakis, McKenna, Watts en Ortuondo Larrea verantwoordelijk zijn, heeft het Parlement gevolg gegeven aan de wens van het publiek.
We streefden één en hetzelfde doel na, waarvan ik vind dat het van groot belang is: het uitwerken, gedurende de vergaderperiode van december, van een voorstel en het bereiken van consensus tussen de Raad en het Parlement.
Dit is immers wat de burgers van ons verwachten. Mocht zich ongelukkigerwijs opnieuw een ongeval voordoen, dan zullen we daar streng op worden afgerekend.
Vandaag is gebleken dat twee van de voorstellen kunnen leiden tot onenigheid met de Raad en dat de verwachte richtlijnen en verordeningen vanavond niet kunnen worden bekendgemaakt.
Ikzelf betreur dat we, vanwege onze gehaastheid of wellicht vanwege ons gebrek aan zelfbeheersing, nu niet de tien dagen ter beschikking hebben die we zo hard nodig hebben. Ik betreur het ook dat we de hand niet pakken die de Raad ons reikt en waardoor we in december - over tien dagen om precies te zijn - het resultaat zouden boeken waarnaar wij in dit Parlement allen streven.
Persoonlijk betreur ik dit, en ik denk dat dit streng zal worden beoordeeld.
Ik ben van mening dat het standpunt van het Parlement ten aanzien van de meeste van deze voorstellen juist is, aangezien het, met uitzondering van de dubbelwandigheid, zeer veeleisend is.
Mijnheer de Voorzitter, ik zou dan ook graag zien dat er een gemeenschappelijk standpunt wordt ingenomen ten aanzien van zaken waarover we het vandaag waarschijnlijk niet eens kunnen worden, namelijk de verantwoordelijkheden van de classificatiebureaus, de criteria voor het weren van schepen, de zwarte dozen en de systematische inspecties.
Het Franse voorzitterschap heeft een beslissende aanzet gegeven die helaas pas over twee of drie maanden tot resultaat zal leiden.
We nemen alle risico' s, met inbegrip van het risico van een schikking.
Dat vind ik betreurenswaardig.
Mijnheer de Voorzitter, ook ik wil de rapporteurs bedanken voor hun geslaagde verslagen.
Daarin hebben zij aandacht geschonken aan essentiële aspecten om de veiligheid op zee te verbeteren.
Er moet echter nog veel gebeuren om de veiligheid op zee werkelijk te verbeteren.
Wat de havenstaatcontrole betreft, is het van belang de regels nog verder aan te scherpen en de controle doeltreffender te maken.
Het accepteren van classificatiebureaus en de controle daarop moet ook worden verbeterd en vooral risicovolle schepen moeten worden onderworpen aan uitgebreide controles.
Ik wil nog onderstrepen dat besluiten die binnen de Europese Unie worden genomen om de veiligheid op zee te verbeteren niet genoeg zijn.
Bijvoorbeeld de kwesties van verantwoordelijkheid moeten wereldwijd worden opgelost.
Dat geldt ook voor de eisen inzake dubbelwandige uitvoering.
Regionale regelgeving is daarbij onvoldoende; er moeten wereldwijde verdragen in het kader van de Internationale Maritieme Organisatie (IMO) worden gesloten.
Bijvoorbeeld voor Finland is het van essentieel belang dat Rusland bij die overeenkomsten betrokken wordt.
Bij niet-zeewaardige en risicovolle schepen moet men ervoor zorgen dat ze werkelijk worden verschroot en dat ze niet onder andere vlag weer in de vaart worden gebracht.
Mijnheer de Voorzitter, ik stem voor alle technische maatregelen die een verbetering inhouden van de veiligheid op zee, hoewel ik de tekortkomingen ervan betreur.
Het echte probleem is echter de politieke wil om vergaande maatregelen te nemen en toe te passen ten aanzien van alle partijen die de gemeenschap en het milieu in gevaar brengen om winst te maken.
Daarbij gaat het niet alleen om de reders, maar ook en vooral om de opdrachtgevers. Dit zijn grote multinationale ondernemingen, zoals is gebleken bij de schipbreuk van de Erika en de Ievoli Sun.
Deze vergaande maatregelen zouden niet alleen betrekking moeten hebben op aanhoudingen van gevaarlijke schepen, maar ook op de inbeslagneming van deze schepen en hun lading.
Bovendien zouden deze grote ondernemingen financieel aansprakelijk moeten worden gesteld voor de schade die aan al hun goederen zijn aangericht.
De brandstofopslagplaatsen van Total en Shell respectievelijk de cargadoorsbedrijven van de Erika en de Ievoli Sun hadden onmiddellijk moeten worden gesekwestreerd totdat de schade, van welke aard dan ook, die onder hun verantwoordelijkheid was ontstaan, volledig was vergoed.
Justitie kent geen pardon voor armlastigen die geen havenrechten of boete kunnen betalen en gaat zelfs zover, hun schamele goederen in beslag te nemen.
De laksheid tegenover de grote ondernemingen geeft aan dat deze meer macht hebben dan de gekozen instanties.
Mijnheer de Voorzitter, om te beginnen wil ik zowel de Commissie als de drie rapporteurs bedanken voor hun belangrijke werk aangaande deze kwestie.
De ramp met de olietanker Erika in het najaar van 1999 heeft ervoor gezorgd dat veel mensen hebben gereageerd en dat is een goede zaak.
Maar het was nog beter geweest als we van te voren hadden geageerd in plaats van achteraf hadden gereageerd.
Dan had de ramp misschien voorkomen kunnen worden.
De bepalingen waar we vandaag een beslissing over moeten nemen, bevatten veel positieve punten.
Dat geldt voor zowel de strengere eisen voor de constructie van olietankers, betere regels voor de havenstaatcontrole, als het aanscherpen van de regels voor de classificatiemaatschappijen, die hier ook een resultaat van zullen zijn.
Maar er blijven voor mij nog veel vragen over.
Wat heeft het bijvoorbeeld voor zin om schepen uit de havens van de EU-landen te weren als we ze niet uit onze vaarwateren weren?
Volgens realistische schattingen kunnen we hooguit 10 tot 12 schepen per jaar weren.
Is dat voldoende?
De laatste grote ramp waarbij olie werd geloosd, een paar weken geleden, gebeurde met een dubbelwandig schip.
Dat betekent dat een verplichte invoering van dit type schip evenmin een veilige oplossing is.
Een tweede zaak die ik wil aankaarten, zijn de opzettelijke olielozingen.
Het vervoer van olie in de Oostzee is sinds 1995 verdubbeld en zal over enkele jaren verdriedubbeld zijn.
Iedere dag vinden er gemiddeld twee nieuwe lozingen plaats.
Recentelijk loosde een schip dat onder een goedkope Maltese vlag voer, olie in de Zweedse wateren bij Gotska Sandön.
Daarna voer het schip de haven van Tallinn in Estland in.
Nu is het de vraag wie er kan optreden.
Volgens de MARPOL-conventie heeft Zweden niet het recht om op te treden, aangezien het schip zich niet meer in Zweedse wateren bevindt.
Estland kan evenmin actie ondernemen, omdat het schip daar geen schade heeft aangericht.
Malta wil van zijn kant vermoedelijk niets doen, omdat het land veel verdient aan dit soort schepen, die onder Maltese vlag varen.
Op deze manier gaat opnieuw een milieuvervuiler vrijuit.
Met de voorstellen die we tot dusver hebben ingediend, worden deze problemen in de toekomst niet opgelost.
Ik ben daarom van mening dat er op dit gebied nog heel veel moet gebeuren.
Mijnheer de Voorzitter, waarde collega' s, het lijdt geen twijfel dat veiligheid van schepen, en dus veiligheid van mensen, en milieubescherming heel serieuze vraagstukken zijn.
Daarvoor hebben wij strenge, moderne voorschriften nodig, op de naleving waarvan nauwgezet moet worden toegezien door betrouwbare inspecteurs en goed bemande overheidsdiensten.
Onze voorstellen luiden: geen toegang tot havens voor schepen die onze zeeën in groot gevaar brengen; registratie van alle gebeurtenissen die zich tijdens een reis voordoen, opdat na een eventueel ongeluk precies de reisomstandigheden kunnen worden nagetrokken; geleidelijke invoering van de verplichting tot dubbelwandige schepen en verbetering van de regels en normen voor classificatiemaatschappijen en scheepsinspectie.
Het is natuurlijk een koud kunstje dermate strenge voorwaarden en beperkingen in te voeren dat ongelukken, theoretisch tenminste, nauwelijks nog kunnen voorkomen.
Deze zullen echter ontoepasbaar zijn als geen rekening wordt gehouden met andere belangrijke factoren die bij dit vraagstuk een rol spelen.
Men moet de scheepvaart niet bejegenen als een "vijand" maar als een voor verbetering vatbare "vriend" .
Laten wij maatregelen treffen voor de veiligheid, maar laten wij er wel voor zorgen dat deze de scheepvaart en de handel zo min mogelijk pijn bezorgen. In ieder geval moeten wij elke maatregel uitsluiten die meer kwaad dan goed doet.
Met andere woorden, wij mogen niet overdrijven.
Ik ben er trouwens van overtuigd dat wij allen de voorkeur geven aan gematigde, maar geëerbiedigde regels boven strenge, maar niet-geëerbiedigde regels.
Laten wij niet vergeten dat vijf lidstaten - en opdat men mij niet verkeerd begrijpt, moet ik hierbij vermelden dat Griekenland zich niet onder deze vijf bevindt - door de Commissie worden beschuldigd van niet-naleving van de vorige, gematigdere richtlijn.
Mijns inziens kunnen wij een evenwicht bewerkstelligen als wij uitgaan van de voorstellen van de Commissie en de IMO, en van de onderhavige verslagen. De rapporteurs hiervan verdienen trouwens onze oprechte gelukwensen.
Het vervelende is natuurlijk dat wij met al onze verordeningen nooit elk ongeluk zoals dat met de Griekse veerboot Samina kunnen voorkomen. Wat doen wij als een kapitein "besluit" zijn schip vast te laten lopen op een goed in kaart gebrachte en verlichte rots?
Voorzitter, vandaag praten wij over maritieme veiligheid aan de hand van drie verslagen waarvan ik de rapporteurs van harte feliciteer.
De commissaris is onmiddellijk na de Erika begonnen met een uitgebreid pakket wetgeving, maar de waarheid gebied te zeggen dat de wetgeving behalve dan de aansprakelijkheid eigenlijk helemaal niet zo slecht was.
Probleem was en is naleving van wetgeving, controle en sancties bij niet-naleven.
Vandaag bespreken wij de veiligheid van schepen en vlaggenstaten, de havenstaatcontrole en de classificatiemaatschappijen.
Helaas, dwingt de tijd tot beperking.
Eerst de klassenbureaus.
Het is niet zo belangrijk dat zij maximaal onbeperkt aansprakelijk zouden zijn.
De meeste kunnen dat toch niet betalen.
Belangrijk is dat zij bij belangrijk en verwijdbaar falen eenvoudig gesloten worden, dichtgaan, opheffen die zaak, einde verhaal.
Dat zal ze een stuk alerter maken.
Dat lijkt ook beter dan sancties die niet in te vorderen zijn.
Dan vlaggenstaten.
Ik ben er persoonlijk voor dat schepen die varen onder een goedkope vlag van de zwarte lijst niet in de Europese Unie-havens en de territoriale wateren van de Unie worden toegelaten.
Ik zie de praktische moeilijkheden daarvan echter wel.
Maar is het niet schrijnend dat het zusterschip van de Erika de Maria S nog meer dan een jaar ongestoord heeft rondgevaren voordat het aangehouden werd en naar de schroothoop gestuurd.
Waarom werd de Maria S niet door haar klassenbureau uit de vaart genomen?
Wat heeft de vlaggenstaat eigenlijk gedaan?
Verschillende in mijn ogen volstrekt onverantwoordelijke staten, bieden een registratie aan die slechts 20 minuten in beslag neemt via Internet een in alle opzichten virtuele aangelegenheid zonder enige inspectie.
Cambodja, mevrouw Sanders, zei het al.
Cambodja adverteert met een dergelijke mogelijkheid in de scheepvaartbladen, Wat doet de commissaris met schepen die op die wijze zijn geregistreerd?
Gaan wij wachten tot die zijn aangehouden?
Eenmaal, tweemaal tot de olie op de Noordzeestranden ligt.
Het is duidelijk dat een bonafide maatschappij haar schepen niet in Cambodja registreert.
Tweede voorbeeld: Honduras.
750 schepen waren zelfs in Hondurese ogen te slecht voor woorden.
Mijn vraag aan de commissaris is: volgen wij zulke schepen met een tracking en tracing-systeem?
Want de vraag rijst toch: welke vlaggenstaat heeft deze varende wrakken wél geaccepteerd?
Waar zijn ze heen?
Ik denk dat wij zonder een dergelijk volgsysteem niet meer geloofwaardig kunnen opereren.
De strengheid van vlaggenstaten mag niet bij de Europese Unie ophouden.
Sommige van onze lidstaten maken zelf een potje van hun registers.
Ook voor deze landen waar de systemen op papier mooi lijken maar in de praktijk niets voorstellen, moet een strenge toets in de praktijk gelden.
Als het niet deugt, geldt voor hen hetzelfde als voor andere onbetrouwbare vlaggenstaten: hun schepen niet in onze havens!
Mijnheer de Voorzitter, mevrouw de commissaris, mijnheer de minister, geachte collega' s, tijdens dit debat zijn al meerdere malen de ramp met de Erika en andere ernstige ongelukken ter sprake gekomen. Elk van ons kan die lijst aanvullen.
In ons recente en minder recente verleden hebben zich geregeld rampen voorgedaan. Dat is vreselijk, maar het zou normaal zijn, als niet 75% daarvan door de mens veroorzaakt werd.
We moeten ons dus een belangrijk politiek en cultureel punt realiseren: het is tijd dat de noodhulpcultuur verdwijnt en plaatsmaakt voor preventie.
De ingediende verslagen gaan in die richting.
Het is veelzeggend dat de Commissie, bij monde van commissaris Wallström, vanmorgen heeft herhaald dat een modern beleid voor veiligheid op zee prioriteit heeft. Een ander belangrijk punt is de verklaring van de Raad; deze verklaring verplicht ons deze kwestie voor eind december definitief af te sluiten.
Dit is een goed begin, maar er moet nog meer gebeuren.
De commissaris heeft vanmorgen al enkele plannen aangekondigd, en ik noem er nog vier: harmonisatie van wetgeving en organisatie van de kandidaat-lidstaten; opleiding van de beroepsbevolking en erkenning van de rechten van docenten; de oprichting van het Europees Bureau voor de scheepvaart met de volledige betrokkenheid van niet alleen de lidstaten, maar ook de plaatselijke en regionale instanties; het aansprakelijkheidsbeginsel en het daaruit voortvloeiende beginsel van vergoeding van economische schade én van milieuschade.
Geachte collega' s, laten we zorgen dat de slogan "De vervuiler betaalt" niet alleen maar een slogan blijft!
Mijnheer de Voorzitter, geachte collega' s, mijnheer de minister, mevrouw de commissaris, vervoer op zee is ongetwijfeld een van de vervoersvormen die het milieu de minste schade berokkenen.
Dat blijkt omdat de internationale maatregelen om de veiligheid te verbeteren en verontreiniging door ongevallen terug te dringen zeker enig succes hebben gehad.
Desondanks doen zich nog steeds ernstige ongelukken voor, zoals onlangs met de Erika, en dat verontrust ons. Dat is een teken dat er dringend nieuwe maatregelen moeten worden getroffen om de veiligheid op zee te verbeteren en te voorkomen dat zich nog meer ongelukken voordoen, met ernstige gevolgen voor onze kusten, zeeën, de visserij en het toerisme, zowel op economisch gebied als voor het milieu.
Wat betreft deze drie nieuwe voorstellen voor de veiligheid op zee kan ik niet anders dan de rapporteurs gelukwensen. Zij hebben in zeer korte tijd laten zien dat ons Parlement vastbesloten is nieuwe maatregelen te treffen om de veiligheid op zee te verhogen, de controles en de constructienormen te verbeteren en dergelijke ongevallen niet langer te tolereren.
Naar mijn mening is het onze plicht er strikter op toe te zien dat de bestaande richtlijnen worden nageleefd en nieuwe maatregelen te treffen om schepen die niet aan de eisen voldoen, de wrakken van de zee, te weren.
Afgezien van dit pakket maatregelen moet de Europese Unie ook op mondiaal niveau actief worden. Ze moet in internationaal verband afspraken maken voor de verbetering van de veiligheid op zee.
Als laatste wil ik benadrukken dat er een systeem nodig is om informatie uit te wisselen tussen de lidstaten over de veiligheid in zones waar veel olietankers langsvaren, zodat er aanhoudend toezicht wordt gehouden en er in eventuele risicosituaties snel kan worden gereageerd.
Mevrouw de Voorzitter, ik zou enig commentaar willen geven namens de socialisten van de Industriecommissie.
Het is een goede zaak dat de Commissie tot actie is overgegaan en de eerste aanzet tot een politieke oplossing heeft gegeven.
Het Parlement verlangt dat in de betrokken sector doelmatige en coherente maatregelen ten uitvoer worden gelegd.
Wij weten dat de ongevallen, die ondanks de beschikbare technologie almaar frequenter worden, vooral te wijten zijn aan de waanzinnige concurrentie waarvan de scheepsbouw het slachtoffer is geworden. Het resultaat hiervan is kwaliteitsverlies en een absurd economisch beheer van de verouderde vloten dat nog maar het beste tot uiting komt in de drastische besnoeiingen op het gebied van onderhoud en bemanning.
De oorzaak van de ongevallen ligt niet alleen in de leeftijd van het schip of zijn categorie, maar ook in de onbekwaamheid van de reders en de overige actoren die alles in het werk stellen om de kosten te drukken.
Er is hier al gesproken over de daartoe gehanteerde methoden, van het gebruik van onder goedkope vlag varende schepen tot de permissiviteit van de havenautoriteiten en de medeplichtigheid van de classificatiebureaus.
Om een einde te maken aan de onveiligheid op zee moeten de schuldigen op afdoende wijze worden gestraft. Daaraan zijn kosten verbonden die de betrokkenen wereldwijd moeten delen zodat de Europese sector niet alweer de dupe wordt.
Wij gaan ermee akkoord dat minimumlimieten worden vastgesteld voor schadevergoeding in verband met persoonlijk letsel, dood of materiële schade, en dat de lidstaten deze drempels naar eigen goeddunken kunnen optrekken. Wij aanvaarden evenwel niet dat de bekwaamheid van de classificatiebureaus wordt gemeten aan hun omvang of, sterker nog, aan het aantal inspecteurs dat zij in dienst hebben.
Wij baseren ons liever op de resultaten van hun verificatieprocedure. Daarom moet een aan de risico's aangepast systeem van burgerlijke aansprakelijkheid worden toegepast.
Nu zou ik het nog even willen hebben over Portugal. Er is hier al naar verwezen.
Portugal steunt de wijziging van richtlijn 94/57, maar verzet zich tegen de afschaffing van de classificatiebureaus in kleinere landen.
De beoordeling van de activiteiten van de classificatiebureaus moet op gemeenschappelijke criteria berusten: aantal ongevallen, incidenten, inbeslagnemingen en vervuiling door geïnspecteerde, erkende schepen.
Het ongevallenpercentage zal niet dalen zolang er geen internationale coördinatie wordt gegarandeerd. De politici en de ondernemers moeten de handen in elkaar slaan en een compromis uitwerken dat de operationele logica grondig vernieuwt.
Mevrouw de Voorzitter, onlangs werd Europa getroffen door een aantal opeenvolgende scheepsrampen met vooral olietankers, die veel commotie veroorzaakten.
Deze rampen hebben enorme schade toegebracht aan het mariene milieu en aan de bestaansmiddelen van de bewoners van de kustgebieden.
Onze kiezers vragen ons nu wat het Europees Parlement doet om dergelijke rampen te voorkomen.
Ik wil mevrouw Wallström en mevrouw De Palacio graag bedanken voor de actie die zij hebben ondernomen op het gebied van maritieme veiligheid.
Zowel bij de voorstellen van Erika I als bij de voorstellen van Erika II hebben zij zeer zeker snel gehandeld en gewerkt aan een betere wet- en regelgeving betreffende de veiligheid op zee.
Door de geleidelijke afschaffing van enkelwandige olietankers zal de veiligheid langs de EU-kusten toenemen.
Mijn collega' s in de Commissie regionaal beleid, vervoer en toerisme hebben opgemerkt dat bij de geleidelijke afschaffing hardere communautaire deadlines moeten worden gehanteerd.
Ik wil mijn collega' s bedanken voor hun integere aanpak en wil iedereen dringend verzoeken om al in 2015 een overeenstemming te bereiken.
Maar wat we niet moeten vergeten is dat we met dubbele of zelfs driedubbele wanden niet absoluut kunnen garanderen dat er geen ongevallen meer plaatsvinden.
Wel is het zo dat nieuwe technologieën en verbeteringen aan het ontwerp van een vaartuig een belangrijke bijdrage kunnen leveren aan het voorkomen van ongevallen.
Ik denk dat het besluit dat de Commissie gisteren nam om het al eerder vastgestelde tijdschema betreffende regelingen voor staatshulp aan te houden, een goede beslissing was.
Net als mijn goede vriendin mevrouw Langenhagen ben ik heel bezorgd over de situatie in Zuid-Korea. Ik was daarom ook blij te horen dat de Europese Commissie deze kwestie vóór volgend jaar mei in behandeling neemt.
Mevrouw de Voorzitter, de ondergang van de Erika was te wijten aan de ouderdom van het schip en aan het feit dat het een enkelwandige olietanker was.
Verder was het schip in Maltese handen, terwijl de bemanning de Indische nationaliteit had. De gezonken Ievoli Sun was daarentegen een relatief nieuw dubbelwandig schip met een Italiaanse eigenaar en een communautaire bemanning.
Wij kunnen er dus niet wijs uit worden, en onze volkeren begrijpen er al helemaal geen snars meer van.
Ik denk dat onze verslagen op een specifiek punt tekortschieten: er wordt te weinig over de zeelieden, of over de menselijke factor in het algemeen gesproken.
Meer dan 80% van de ongelukken is te wijten aan een menselijke fout. Maar dergelijke fouten worden niet voor niets gemaakt.
Er ligt een sociale oorzaak aan ten grondslag. Uiteraard speelt de samenstelling van de bemanning een rol.
De havenstaat zou deze samenstelling moeten controleren en inspecteurs zouden toezicht moeten houden op de toestand waarin het schip verkeert en op de sociale omstandigheden waarin de zeelieden aan boord zich bevinden.
In IAO-Verdrag 147 staat dat de havenstaat onder meer verplicht is betere maatregelen te treffen om de belangen van de zeelieden te behartigen wat betreft hun gezondheid, veiligheid, werkomstandigheden en vakbondsrechten. Ik vraag mij af of dit verdrag wel goed wordt toegepast.
Het lijkt mij raadzaam om het Memorandum van Parijs te wijzigen teneinde te kunnen voorzien in een stelselmatige en doelmatige verbetering van de inspecties en sociale omstandigheden aan boord van de schepen.
Ik ben van mening dat de veiligheid op zee alleen daadwerkelijk kan worden verbeterd als er meer rekening wordt gehouden met de zeelieden.
Mevrouw de Voorzitter, het is de hoogste tijd dat er beslissingen worden genomen en uitgevoerd. Nog geen jaar na de ramp met de Erika is immers nu weer de Ievoli Sun verongelukt.
Het is dan ook niet verwonderlijk dat onze medeburgers zich afvragen hoe er zich opnieuw een dergelijke ramp heeft kunnen voltrekken.
Sommige afgevaardigden vragen zich af waarom er niet eerder maatregelen zijn getroffen. Ik begrijp dat, maar we mogen niet vergeten dat het Parlement, de Commissie en de Raad wellicht meer dan ooit blijk hebben gegeven van hun wil om snel actie te ondernemen.
Niet alleen de Europese Unie kan nu doelmatige maatregelen treffen met betrekking tot de wateren die een direct belang voor haar vertegenwoordigen, maar ook de IMO zal de komende maanden actie ondernemen om dergelijke maatregelen op mondiaal niveau door te voeren.
In februari jongstleden hebben we een memorandum uitgestuurd naar de Europese Unie, de IMO en het IOPCF.
Dit initiatief ging uit van Frankrijk en is tot stand gekomen naar aanleiding van de schipbreuk van de Erika. De Commissie heeft reeds in maart voorstellen ingediend.
Al tijdens de eerste bijeenkomst van de ministers van Vervoer, onder Frans voorzitterschap, is er blijk gegeven van de gemeenschappelijke wil om actie te ondernemen. Ook het Parlement toont zich nu actiebereid.
Zo is het debat in de plenaire vergadering over dit vraagstuk naar voren geschoven en heeft het Parlement voorgesteld om een debat te voeren over drie bijzonder belangrijke onderwerpen om zich vervolgens over deze onderwerpen uit te spreken.
Dit alles toont aan dat wij ditmaal niet in de sleur van het verleden zullen blijven steken.
Na de teloorgang van de Amoco Cadiz is er de afgelopen 20 jaar weliswaar actie ondernomen, maar de getroffen maatregelen waren niet toereikend om aan deze onveilige situatie op zee het hoofd te kunnen bieden.
Ik wil daarom de werkzaamheden benadrukken die op dit niveau zijn verricht. Ik kan mij vinden in de mening van de rapporteurs en wil aangeven dat ik hun verslagen kan onderschrijven.
Ik ben ervan overtuigd dat wij samen met u, dat wil zeggen met het Europees Parlement, de door de Commissie voorgestelde teksten moeten verbeteren. Dit geldt in het bijzonder voor het vraagstuk van de zwarte dozen en het weren van schepen.
Voorts ben ik van mening dat duidelijk moet worden vastgesteld welke verantwoordelijkheden de exploitanten hebben. De exploitanten spelen immers een centrale rol in het waarborgen van de veiligheid op zee en daarom moeten hun verantwoordelijkheden worden verzwaard.
Ik wil de heer Jarzembowski laten weten dat de Raad geenszins op zoek is naar een compromis.
Wij moeten op het hoogst mogelijke niveau consensus zien te bereiken over de veiligheid op zee.
Het gaat hier niet om een compromis tussen de voorstanders van strenge wetgeving en de voorstanders van minder vergaande wetgeving.
Wij moeten consensus bereiken over gemeenschappelijke normen op dit gebied.
We mogen niet steggelen over een compromis over onze verantwoordelijkheid om een controlesysteem op te zetten ten behoeve van de veiligheid op zee.
Het Parlement, de Commissie en de Raad zullen dus tot de Raad van ministers van 20 en 21 december op basis van consensus moeten samenwerken.
Ik heb deze suggestie van een aantal rapporteurs goed begrepen.
Dat is ook het voorstel dat ik u op dit moment formeel kan doen.
Het is mijns inziens nog te vroeg om van bemiddeling te spreken.
Wij moeten de onderhandelingen tot de Raad van ministers van 20 en 21 december versnellen zodat we onze gemeenschappelijke standpunten mede op basis van een gekwalificeerde meerderheid kunnen vaststellen.
Ik wil met name de gebezigde stemprocedure in herinnering brengen.
De ingenomen standpunten zullen vervolgens door uw Parlement in tweede lezing kunnen worden aangenomen aan het begin van het nieuwe jaar.
De onderwerpen die wij behandelen zijn soms inderdaad complex en technisch van aard.
Ik heb begrepen dat de vertaaldiensten goed de tijd moesten nemen voor dit vraagstuk.
Wij moeten gezamenlijk blijk geven van onze ijzeren wil, teneinde de huidige spelregels in het mariene vervoer te wijzigen ten behoeve van de veiligheid op zee.
Ik hoop dat wij op korte termijn onze voorstellen openbaar kunnen maken wat betreft de classificatiebureaus, de havenstaatcontrole en het uit de vaart nemen van de enkelwandige schepen. Zoals u reeds hebt aangegeven, mevrouw de commissaris, zijn deze voorstellen belangrijk, maar niet toereikend.
Het tweede pakket maatregelen is nodig om de exploitanten grotere verantwoordelijken te geven, het toezicht te intensiveren en de transparantie te vergroten.
Een van de afgevaardigden gebruikte de term "traceerbaarheid" .
Ik kan mij achter zijn of haar idee scharen.
Wat de schepen betreft, kunnen wij niet zomaar alles toestaan.
Zo moeten we weten wanneer schepen gerepareerd zijn en waar ze uit de vaart zijn genomen.
We moeten deze schepen immers uit onze zeeën en oceanen weren.
Met behulp van het EQUASIS-systeem, dat deel uitmaakt van het tweede pakket, zullen we op dit punt vooruitgang kunnen boeken.
Tot slot wil ik aangeven, mevrouw de Voorzitter, dat we nog niet beschikken over alle elementen van het onderzoek dat ik versneld heb laten uitvoeren na de schipbreuk van de Ievoli Sun. Sommige afgevaardigden hebben hier zojuist al over gesproken.
De Ievoli Sun was inderdaad niet oud, en was voorzien van dubbele wanden en een dubbele bodem. Bovendien had de bemanning de Europese nationaliteit.
Wij zullen binnenkort over de resultaten van dit onderzoek beschikken. Deze resultaten zijn overigens voor iedereen van belang, gezien het belangrijke menselijke aspect dat door sommige afgevaardigden genoemd is.
We moeten kijken of zeelieden inderdaad worden uitgebuit en hoe het is gesteld met hun levens- en werkomstandigheden. Ook moeten we weten in hoeverre het schip goed is onderhouden.
Al deze punten kunnen immers van doorslaggevend belang zijn bij het achterhalen van de oorzaken van ongelukken. Ik denk dat we ook op dit terrein vooruitgang moeten boeken.
Mevrouw de Voorzitter, voordat ik van wal steek wil ik alle aanwezigen bedanken voor dit interessante en waardevolle debat.
Ik ben blij u te kunnen meedelen dat de Commissie instemt met het merendeel van de in de drie verslagen naar voren gebrachte amendementen.
Wij verschillen weliswaar van mening over een aantal punten, maar ik hoop dat we hierover vandaag overeenstemming kunnen bereiken.
Graag wil ik u aangeven hoe de Commissie over ieder van de drie voorstellen denkt.
Ik wil beginnen met ons voorstel inzake havenstaatcontrole. Het doet mij genoegen dat het Parlement zich zeer betrokken bij dit voorstel toont.
Mijn dank gaat in het bijzonder uit naar de heer Watts. In zijn amendementen richt hij immers een heldere en krachtige boodschap aan sub-standard exploitanten en nalatige vlaggenstaten.
De meeste amendementen hebben betrekking op het voorstel om toegang tot de communautaire wateren te weigeren.
Dit zijn de amendementen 1, 3, 6, 7 en 8.
Amendement 3 tot wijziging van artikel 7a van het voorstel van de Commissie neemt van alle amendementen van het Parlement een centrale plaats in.
Dit amendement omvat drie punten. Allereerst kan de Commissie zich vinden in de afschaffing van het leeftijdscriterium, aangezien er geen duidelijk verband bestaat tussen de leeftijd van het schip en diens kwaliteit.
Wat verder het criterium inzake het ontbreken van een zwarte doos aan boord betreft, steunt de Commissie een bredere en versnelde invoer van zwarte dozen aan boord van schepen die pendeldiensten tussen de havens van de EU verzorgen. Dit punt dient echter in de havenstaatcontrolerichtlijn te worden opgenomen.
Het gaat hier dus niet om een principekwestie, maar om de plaats die dit specifieke voorstel formeel dient te krijgen.
De havenstaatcontrolerichtlijn is opgesteld om te controleren of de internationale eisen worden nageleefd en dient niet ter introductie van nieuwe regelgeving.
Binnen enkele dagen zal de Commissie een voorstel aannemen voor een richtlijn inzake de veiligheid van de scheepvaart, waaronder ook een verplichting om een zwarte doos aan boord te hebben.
Het derde element van amendement 3 is het voorstel om een verbod in te stellen op alle schepen die drie jaar onder de vlag van een op de zwarte lijst vermelde staat varen. Deze lijst werd gepubliceerd in het Memorandum van Parijs.
Volgens het voorstel van het Parlement kunnen alleen al op basis van dit criterium volledige vloten uit de vaart genomen worden.
Zou overeenkomstig het amendement van het Parlement de richtlijn met onmiddellijke ingang in werking treden, dan zouden 32 vloten, waaronder die van Malta, Cyprus, Rusland en Panama, dat de grootste vloot ter wereld heeft, uit de vaart genomen moeten e worden.
Het gaat hier dus om duizenden, vaak ook kwalitatief goede schepen. Deze situatie zou geenszins stroken met de doelstellingen van de havenstaatcontrole.
De Commissie geeft de voorkeur aan haar eigen voorstel, waarin het criterium van de vlag in verband wordt gebracht met de aanhoudingsgeschiedenis van een schip, zodat aan nalatige exploitanten een helder en krachtig signaal kan worden gegeven.
Kortom, de Commissie kan slechts met een gedeelte van amendement 3 instemmen.
De amendementen 1, 6, 7 en 8 hebben ook betrekking op het weigeren van toegang.
De Commissie kan de amendementen 6, 7 en 8 volledig onderschrijven, maar amendement 1 slechts ten dele.
Het schrappen van het leeftijdscriterium is voor ons aanvaardbaar, maar de uitbreiding van het verbod tot de territoriale wateren van de lidstaten niet.
In de richtlijn wordt niet over deze uitbreiding gesproken. In de tekst staat immers dat het weigeren van toegang alleen betrekking heeft op de havens van de EU.
Wat de andere amendementen betreft, kan de Commissie zich vinden in de amendementen 2, 4, 5, 21, 22, 23 en 24, hoewel de formulering enigszins gewijzigd moet worden.
De Commissie stemt niet in met de amendementen 9 tot en met 20 en de amendementen 25 en 26.
De meeste van deze amendementen zijn nieuw voorgestelde overwegingen die buiten het kader van de richtlijn vallen.
Veel van de wijzigingen hebben geen betrekking op de havenstaatcontrole. Andere wijzigingen gaan over aspecten die al in deze of in andere richtlijnen zijn opgenomen.
Zo bevatten de amendementen 9 tot en met 17 en amendement 25 nieuwe overwegingen die vrijwel geen van alle ook maar enigszins betrekking hebben op de tekst van deze richtlijn.
In amendement 18 wordt gesproken over havenstaatcontrole in de voor zeevarenden geldende rusttijden. In Richtlijn 99/95 is al volledig voorzien in de handhaving van de bepalingen betreffende de werktijden van zeevarenden.
Amendement 19 is overbodig aangezien reeds in de huidige procedures is neergelegd dat het niet naleven van de voorschriften met betrekking tot werk en gezondheidsaspecten, zoals vastgelegd in de IAO-Verdragen, wordt beschouwd als nalatigheid. Als de voorschriften niet worden nageleefd, kan dat tot de aanhouding van een vaartuig leiden.
Amendement 20 heeft geen betrekking op de havenstaatcontrole, maar op de concurrentie tussen enerzijds de havens van de Atlantische Oceaan en anderzijds die van de Noordzee. Dit amendement betreft dus geenszins de veiligheid op zee.
Amendement 26 gaat over de door de rapporteur in amendement 3 voorgestelde wijzigingen inzake classificatie, maar breidt de werkingssfeer van de maatregel uit tot de exclusieve economische zone waarvan uitsluitend de lidstaten deel uitmaken. In dit opzicht is het amendement in strijd met het zeerecht.
Dan wil ik het nu graag hebben over het voorstel voor de versnelde invoering van dubbelwandige olietankers.
Het verheugt mij te kunnen zeggen dat we het op dit punt bijna geheel met elkaar eens zijn.
De druk die de lidstaten op de Internationale Maritieme Organisatie hebben uitgeoefend, heeft geresulteerd in een tijdschema voor geleidelijke afschaffing, dat tegemoet komt aan de belangrijkste Europese zorgen, en dat tegelijkertijd in overeenstemming is met de Amerikaanse wet op de olieverontreiniging van 1990. Dit tijdschema verdient onze volledige steun.
De Commissie hanteert het jaar 2015 als absolute deadline voor de afschaffing.
Dit voorstel heeft als voornaamste doel de versnelde afschaffing van oude enkelwandige olietankers. Om dit doel te verwezenlijken zijn we bereid akkoord te gaan met het schrappen van de voorgestelde financiële stimuleringsmaatregel volgens welke de haven- en loodskosten op verschillende wijze worden doorberekend.
Verwacht wordt dat tijdens de vergadering in april volgend jaar de IMO het tijdschema voor afschaffing formeel zal aannemen.
De Commissie kan zich vinden in de wens van het Parlement dat als de IMO dit tijdschema niet aanneemt, er een EU-verordening moet worden aangenomen die gebaseerd is op de tekst van het Europees Parlement. Ook kan ze zich vinden in het idee dat er in dat geval een systeem voor de wateren van de Europese Unie dient te worden opgezet.
In amendement 12 van het verslag wordt exact hetzelfde gezegd, hoewel het hier eerder een politieke toezegging betreft dan een juridisch verankerde tekst.
Dit amendement behoeft daarom ook niet in de definitieve versie te worden opgenomen. Ik hoop dat u het met mij eens kunt zijn.
Om vergelijkbare redenen kan de Commissie niet instemmen met het nieuwe amendement 22. Dit amendement heeft weliswaar betrekking op het zeer belangrijke vraagstuk van de veiligheid op zee, maar is niet relevant voor de voorgestelde verordening.
De Commissie verwerpt tevens de amendementen 10 en 18, omdat daardoor alleen voor deze verordening een extra comité zou moeten worden opgericht. Dit strookt niet met ons beleid om het aantal comités terug te brengen door gebruikmaking van al bestaande comités.
Het verheugt mij dat de rapporteur in amendement 21 een verwijzing naar de inspectiedienst heeft opgenomen. We kunnen ons in de hoofdlijnen van de voorgestelde benadering vinden, maar zijn van mening dat de bewoording wat nauwkeuriger kan, om de tekst helderder te maken.
Tenslotte wil ik graag de ontwerpamendementen met betrekking tot de richtlijn inzake inspectiediensten behandelen.
Op dit punt bestaan opnieuw geen grote meningsverschillen en de Commissie kan de amendementen 6, 12, 14, 15 en 8 overnemen met uitzondering van de paragrafen 3a en 3b die aan amendement 8 zijn toegevoegd.
De Commissie vreest dat sommige amendementen aanleiding tot verwarring kunnen geven omdat hierin termen worden gebruikt die niet overeenkomen met de gebruikelijke terminologie van de IMO.
Ik doel hier op de amendementen 2, 3, 7 en 9. Het gaat hier volgens de Commissie niet zozeer om wezenlijke problemen, maar om meer taalkundige kwesties die mogelijk door taalkundige juristen kunnen worden opgelost.
Speciale aandacht dient te worden besteed aan de inspecties die enerzijds door de classificatiemaatschappijen van de lidstaten en anderzijds door de Commissie moeten worden uitgevoerd.
De doelstellingen van het Parlement en de Commissie komen overeen.
Wij moeten vasthouden aan het duidelijke verschil in de taakstelling van beide partijen.
De lidstaten moeten het gevoel hebben dat de classificatiemaatschappij die uitgekozen is om namens hen te inspecteren, haar taken naar volle tevredenheid van de lidstaten uitvoert.
Het is de taak van de Commissie om ervoor zorgen dat de classificatiemaatschappij blijft voldoen aan de in de richtlijn verankerde kwaliteitseisen. Tevens dient de Commissie het werk van de classificatiemaatschappijen te controleren.
In dit opzicht hebben de lidstaten en de Commissie afzonderlijke controletaken die niet tegelijkertijd dienen te worden uitgevoerd. Om die reden kan de Commissie zich vinden in amendement 28, dat momenteel ter tafel ligt.
In dit amendement worden lidstaten opnieuw verplicht inspecties uit te voeren. De Commissie verwerpt vanuit dit oogpunt echter wel amendement 13.
Ook het morele aspect is van belang.
Net als het Parlement ben ik van mening dat een scheepseigenaar een inspectiedienst niet teveel moet kunnen beïnvloeden.
Wat dat aangaat betekenen de Spaanse versies van de amendementen 26 en 29 een verduidelijking.
De Commissie kan deze dan ook overnemen, maar verwerpt amendement 4 en het gedeelte van amendement 18 dat betrekking heeft op punt "K" .
De Commissie kan zich niet geheel vinden in een aantal andere amendementen, voornamelijk omdat ze van mening is dat de in deze amendementen behandelde kwesties al afdoende zijn besproken in andere delen van de tekst.
Hierbij denk ik aan de amendementen 5, 16 en de toevoegingen 3a en 3b bij amendement 8. Het in 3a behandelde onderwerp wordt al afdoende behandeld in artikel 9 en 10, terwijl de inhoud van 3b al is opgenomen in de havenstaatcontrolerichtlijn.
Daarnaast kan de Commissie om juridische redenen niet instemmen met amendement 1 en het gedeelte van amendement 18 dat betrekking heeft op punt "K" .
De Commissie kan amendement 1 niet aanvaarden omdat alleen de Gemeenschap een rechtspersoon is, en de Unie niet. Ze verwerpt amendement 18 inzake punt "K" omdat het in strijd zou kunnen zijn met de gemaakte horizontale afspraken in het kader van de Algemene Overeenkomst betreffende Tarieven en Handel.
Amendement 11 en het gedeelte van amendement 18 dat over punt "H" gaat, zijn nogal dubbelzinnig. Deze amendementen hebben betrekking op afspraken over duidelijke doelstellingen en indicatoren voor classificatiebureaus.
De amendementen lijken onaanvaardbare beperkingen te bevatten en dienen daarom te worden verworpen.
Doel van ons voorstel is ervoor te zorgen dat er strenger toezicht wordt gehouden op de classificatiebureaus en dat de erkenning van slecht presterende classificatiebureaus wordt opgeschort of ingetrokken.
In dit opzicht kan de Commissie bij het beoordelen van de prestaties van classificatiebureaus geen beperkingen of bemoeienissen van deze bureaus zelf tolereren.
Ik vrees dat de Commissie de amendementen 19 tot en met 25 niet kan onderschrijven, omdat ze over onderwerpen gaan die reeds in de bestaande richtlijn zijn opgenomen, of omdat hun strekking buiten de werkingssfeer van deze richtlijn valt en al bij andere richtlijnen is ondergebracht.
Dan rest ons nog amendement 10 inzake de beperking van de aansprakelijkheid.
De Commissie waardeert uw steun aan de oorspronkelijk door ons voorgestelde limiet.
Ook is de Commissie het eens met de herzieningsclausule. Ze verkiest echter de meer flexibele formulering van amendement 12 inzake de comitologie boven die van amendement 10, waarin de volledig wetgevingsprocedure beschreven staat.
Verder wil ik graag twee opmerkingen maken met betrekking tot kwesties die de heer Stenmarck aan de orde heeft gesteld naar aanleiding van de olieverontreiniging in de Baltische Zee.
In dit geval staan twee instrumenten tot onze beschikking.
Allereerst is er de richtlijn inzake afvalontvangstfaciliteiten die onlangs door het Europees Parlement is aangenomen en door de Raad is goedgekeurd.
Alle schepen zijn verplicht hun afval te lozen in havens van de Europese Unie.
Ten tweede schrijven we in ons voorstel naar aanleiding van Erika II inzake scheepvaartcontrole dat de lidstaten in dergelijk gevallen bij overtredingen dienen in te grijpen, zelfs wanneer het schip zich in internationale wateren bevindt.
Verder wil ik graag tegen mevrouw Peijs zeggen dat we ons er volledig van bewust zijn dat schepen uit Cambodja en Honduras een bedreiging vormen voor de veiligheid op zee. Deze landen zijn nu juist de vlaggenstaten tegen wie we ons in dit voorstel inzake de havenstaatcontrolerichtlijn willen richten.
Ik kan u verzekeren dat na aanneming van dit voorstel een scheepseigenaar wel twee keer nadenkt voordat hij zijn schip in dergelijke registers intekent.
Ik wil graag afsluiten door het Parlement en de vier rapporteurs nogmaals te bedanken voor hun in korte tijd verrichte werkzaamheden en uitstekende verslagen.
Het Parlement buigt zich nu tegelijkertijd over twee zaken: enerzijds de eindfase van de aanneming door het Europees Parlement en de Raad van het voorstel inzake door ongevallen veroorzaakte of opzettelijke verontreiniging van de zee, en anderzijds de eerste maatregelen die door de Commissie naar aanleiding van de ramp met de Erika zijn voorgesteld.
Het is echter goed om te beseffen dat zelfs met de beste wetgeving rampen niet kunnen worden voorkomen.
Soms moeten we vechten tegen de krachten van de natuur.
Om beter voorbereid te zijn op rampen op zee moeten we naast deze beslissing werken aan een solide samenwerkingsstructuur op het niveau van de Gemeenschap.
Deze structuur is nodig voor de uitwisseling van ervaringen tussen de lidstaten, zodat we ons mariene milieu beter kunnen beschermen tegen door ongevallen veroorzaakte of opzettelijke verontreiniging van de zee.
De bemiddelingsprocedure was moeizaam, maar heeft een afgewogen compromis opgeleverd. De amendementen van het Parlement en de Raad hebben geresulteerd in een beter besluit, dat zowel in reikwijdte als inhoud aan helderheid heeft gewonnen.
Dit geldt in het bijzonder voor de operationele lozingen en munitiedumping. Tevens komen nu de internationale gewoonten en het beginsel "de vervuiler betaalt" beter in de tekst naar voren.
Dit resultaat is voor een groot deel te danken aan het Europees Parlement en de rapporteur, mevrouw McKenna. Ik wil de leden van de parlementaire delegatie en mevrouw McKenna in het bijzonder bedanken.
Tot slot wil ik u eraan herinneren dat het nog maar een maand geleden is dat de Ievoli Sun met een lading van 6.000 ton gevaarlijke stoffen aan boord nabij Cherbourg is vergaan.
Deze ramp maakt eens temeer duidelijk dat krachtige, preventieve en herstellende communautaire maatregelen dringend nodig zijn om onze zeeën te beschermen.
Onze ogen zijn nu dan ook gericht op de Raad en natuurlijk ook op de persoon van de heer Gayssot om dit uitzonderlijke werk tijdens de volgende Raad te bekronen met een goede, solide en ambitieuze overeenkomst.
Hartelijk dank, commissaris Wallström.
Niemand van ons is ongeduldig van uw betoog geworden, integendeel, wij zijn u juist zeer erkentelijk voor de antwoorden waarmee u de standpunten van de Commissie zorgvuldig hebt weergegeven.
Ik wil opnieuw de voorzitter van de Raad bedanken voor de vastberadenheid waaraan hij uiting heeft gegeven.
Mijnheer Poos, wilt u iets zeggen over het debat?
Mevrouw de Voorzitter, ik heb een motie van orde.
Mevrouw de commissaris heeft 18 minuten lang gesproken en in die tijd tientallen artikelen genoemd. Verder heeft ze het standpunt van de Commissie verzwakt.
Het is onmogelijk voor de leden om nota te nemen van het standpunt dat de Commissie met betrekking tot de verschillende amendementen inneemt.
Daarom wil ik mijn voorstel herhalen om het standpunt van de Commissie over de amendementen schriftelijk aan de leden te overhandigen alvorens het verslag in stemming zal worden gebracht.
Mevrouw de commissaris heeft u vast en zeker gehoord.
Ik krijg te horen dat er geen bezwaar tegen uw verzoek bestaat, mijnheer Poos.
Mevrouw de Voorzitter, een beroep op artikel 44 van het Reglement.
Zoals we al verschillende malen hebben gehoord, neemt de Raad de termijn voor de beantwoording van onze schriftelijke vragen niet in acht.
In plaats van binnen drie weken heeft de Raad het antwoord op een vraag met voorrang na 16 weken gestuurd.
Ik wil u dit zeer korte antwoord niet onthouden: "De eerste vier vragen zijn nooit aan de Raad voorgelegd.
Ik kan me voorstellen dat er een incapabele en provocerende ambtenaar tussen het personeel van de Raad zit, maar wanneer vijftien landen hun goedkeuring hechten aan dit soort antwoorden, dan denk ik dat u, mevrouw de Voorzitter, er bij de Raad op moet aandringen dat de voorrechten van de leden worden gerespecteerd.
Mijnheer Turco, ik heb uw boodschap begrepen en zal er over nadenken.
Het debat is gesloten.
De stemming vindt zo dadelijk plaats.
STEMMING
Hartelijk dank, mijnheer Hatzidakis.
Ontwerpresoluties over de voorbereiding van de Europese Raad te Nice
Mevrouw de Voorzitter, staat u mij toe dat ik kort toelicht waarom we onze resolutie intrekken.
We trekken die in omdat bijna de gehele inhoud ervan letterlijk is opgenomen in de gezamenlijke resolutie die door de voorzitters van de belangrijkste fracties is ondertekend.
Ik ben tevreden dat op deze manier de resultaten zijn erkend die de Commissie constitutionele zaken op 21 november had bereikt, op basis van een transparante en evenwichtige vergelijking van de verschillende standpunten.
Desalniettemin ben ik ervan overtuigd dat ons Parlement in het zicht van Nice zijn standpunt beter naar voren had kunnen brengen door aan elk van de belangrijke en moeilijke thema' s van de intergouvernementele conferentie een specifieke, afzonderlijke resolutie te wijden, in plaats van ze samen met alle andere punten van de agenda van de Raad in een enkele resolutie te behandelen. Dat had de commissie waarvan ik op dit moment voorzitter ben voorgesteld.
Dat valt onder haar reglementaire bevoegdheden en zo heeft het Parlement in 1997, aan de vooravond van de Raad van Amsterdam, en in andere vergelijkbare situaties in het verleden ook gehandeld.
Mevrouw de Voorzitter, ik denk dat de bevoegdheden en de initiatieven van onze commissies niet ingeperkt mogen worden.
Hartelijk dank, mijnheer Napolitano.
De ontwerpresolutie van de Commissie constitutionele zaken is dus ingetrokken.
Gezamenlijke ontwerpresolutie over de voorbereiding van de Europese Raad te Nice
(Het Parlement neemt de resolutie aan)
Verslag (A5-0340/2000) van de heer Brok, namens de Commissie buitenlandse zaken, mensenrechten, gemeenschappelijke veiligheid en defensiebeleid, over de vooruitgang die bij de tenuitvoerlegging van het gemeenschappelijk buitenlands en veiligheidsbeleid is geboekt (2000/2038(INI))
Betreffende amendement 2:
Mevrouw de Voorzitter, ik wil voorstellen het amendement dusdanig te wijzigen dat het begint met de woorden: "urges, in this respect, the Council and the Commission" .
De woorden: "and the Commission" moeten dus worden toegevoegd en de laatste zinsnede: "urges once again the Commission to open a representation office in Taipei" moet worden geschrapt.
Als de indiener het goed vindt, kunnen wij dit zo doen.
Mevrouw de Voorzitter, deze week werden wij, de leden van de Commissie buitenlandse zaken, tijdens een van onze bijeenkomsten onaangenaam verrast door een verstoring van de orde, hetgeen ertoe leidde dat we onze debatten tot drie maal toe moesten onderbreken.
We weten dat deze verstoring gebeurde op verzoek van zekere leden van dit Parlement.
Ik wil de Voorzitter beleefd verzoeken om haar excuses aan te bieden aan onze gasten, de Turkse minister van Buitenlandse Zaken en zijn ambassadeur de heer Akiyol. Tevens wil ik de Voorzitter verzoeken om vandaag haar beklag te doen bij die leden van het Parlement die dit incident in scène hebben gezet.
De Voorzitter heeft reeds aangegeven dat ze dit incident betreurt. Verder heeft ze haar excuses aangeboden aan onze gasten.
De secretaris-generaal zal over dit incident verslag uitbrengen teneinde herhaling van dergelijke voorvallen in de toekomst te voorkomen.
STEMVERKLARINGEN - Verslag-Ghilardotti (A5-0341/2000)
De rapporteur heeft gelijk wanneer zij de lokale dimensie definieert in termen van het versterken van de Europese werkgelegenheidsstrategie.
Omdat lokale overheden, KMO' s en NGO' s in nauw contact staan met de situatie aan de basis en omdat ze de kennis bezitten om lokale werkgelegenheidsstrategieën tot een succes te brengen, moeten ze betrokken worden bij iedere werkgelegenheidsstrategie.
Ik ondersteun het idee om een Europees jaar van plaatselijke ontwikkeling uit te roepen. Tevens ben ik voorstander van een maximale gebruikmaking van nieuwe technologieën om de werkloosheid te verminderen.
Het creëren van werkgelegenheid dient ook in de toekomst een van onze topprioriteiten te blijven.
Verslag-McKenna (A5-0336/2000)
Mevrouw de Voorzitter, ik heb voor het verslag-McKenna gestemd, dat de conclusie van het bemiddelingscomité over een communautair kader voor de bestrijding van verontreiniging van de zee vormt.
Ik heb gesproken met zeelui, gepensioneerden, die me hebben gezegd dat ze dit programma van harte steunen, vooral omdat het een Europees programma is dat de zee schoon wil houden.
Verder hebben ze me gezegd dat Europa voor hen allang bestaat, want veel schepen hebben een gemengde bemanning, met Italianen, Fransen, Engelsen, Spanjaarden, dus ze zijn heel tevreden dat Europa zich collectief inzet voor een schone zee.
Verslag-Watts (A5-0343/2000)
Mevrouw de Voorzitter, ondergetekende heeft, als vertegenwoordiger van de Partij van de Gepensioneerden, tegen het verslag-Watts gestemd.
Ik heb tegen gestemd als protest tegen het feit dat het de Europese Unie nog steeds niet lukt om deze thema' s naar behoren te regelen.
Diegenen die zich bezighouden met het reglementeren van de leef- en werkomstandigheden aan boord van schepen, zoals de titel van dit verslag zegt, zijn niet in staat vast te leggen dat zeelieden in heel Europa het recht hebben om eerder dan anderen met pensioen te gaan.
Veel zeelieden die grootvader zijn, zien hun kleinkinderen niet omdat ze altijd op zee zijn, en ouders zien hun kinderen niet.
Dit is geen baan als alle anderen. Er worden veel meer offers gevraagd dan bij ander werk.
Het is dus terecht dat zeelieden, als ze dat willen, eerder met pensioen kunnen gaan dan andere werknemers.
Achter de scheepsongelukken, de milieurampen op zee, de onaanvaardbare gezondheids- en veiligheidsomstandigheden op schepen, en de uitbuiting van bemanningen gaat de criminele teugelloosheid schuil van het rederskapitaal en de politici die dit kapitaal op regionaal, nationaal en internationaal vlak dienen.
Met het beleid van de EU wordt het ongebreideld gedrag van reders alleen maar aangemoedigd. Er worden onder druk van de volksbeweging weliswaar beschermingsmaatregelen getroffen, maar deze zijn ontoereikend en worden bovendien nooit toegepast.
De regionale besluiten over scheepsveiligheid ondermijnen in feite de rol van de Internationale Maritieme Organisatie (IMO). Met deze besluiten worden de veiligheidsvoorschriften steeds verder afgezwakt, daar zij genomen worden in het kader van een economische oorlog om de winst.
Intussen laat men het rederskapitaal met goedkope vlaggen ongehinderd zijn gang gaan. Daardoor gaat de situatie in de scheepvaart op wereldschaal alsmaar achteruit.
Door de privatisering van de classificatiebureaus heeft men het teugelloos gedrag van het kapitaal zelfs nog een hart onder de riem gestoken. De classificatiebureaus zijn nu in handen van de reders.
Er moeten onmiddellijk preventieve maatregelen worden genomen voor schepen met vlaggen van de lidstaten van de EU. Men moet de bestaande wetgeving weliswaar verbeteren, maar in eerste instantie zorgen voor toepassing daarvan.
Men moet het systeem van de classificatiebureaus wijzigen en dit weer overhevelen naar de overheidssector.
Ook moeten de bevoegde autoriteiten op algemene schaal grondige controle en inspecties verrichten naar de zeewaardigheid van alle schepen die in de territoriale wateren van de lidstaten varen, ongeacht hun nationaliteit, en moet men met behulp van IMO-besluiten dergelijke maatregelen ook op internationaal vlak erdoor zien te krijgen. Vooral schepen met goedkope vlaggen moeten angstvallig in de gaten worden gehouden.
De inspectie van koopvaardijschepen moet verricht worden door overheidsdiensten met goed opgeleid personeel en de noodzakelijke technologische uitrusting. Daarbij moet eveneens de vakbondsbeweging in de scheepvaartsector actief worden betrokken.
Daarin moeten strenge voorschriften voorkomen, met sancties voor de overtreding daarvan. Ook moet een dergelijk beleid bepalingen behelzen voor de samenstelling van de bemanning, rekening houdend met de gestegen behoeften, een bijdrage leveren aan de verbetering van de levens- en werkomstandigheden van de bemanningen en de vakbondsbeweging daadwerkelijke inspraak geven in de besluitvorming over de scheepvaart, vooral wanneer het om veiligheidsvraagstukken gaat.
Ofschoon met het voorstel tot wijziging van de bestaande richtlijn en het verslag-Watts niet tegemoet wordt gekomen aan de daadwerkelijke behoeften, worden hiermee stappen in de goede richting gezet. Daarom zullen de Europese afgevaardigden van de Communistische Partij van Griekenland voor het verslag stemmen.
Wat dit zeer ernstige en belangrijke vraagstuk betreft, wil ik allereerst onze rapporteur en de Commissie regionaal beleid, vervoer en toerisme bedanken voor hun geduld en voor het opmerkelijke werk dat ze hebben verricht.
Het Parlement heeft de wetgevingsprocedure versneld, hetgeen we overigens van deze instelling mochten verwachten. Verder is het Parlement erin geslaagd om op het gebied van veiligheid voorop te lopen, door beginselen toe te passen die het al lange tijd heeft erkend.
Mark Watts is er op drie manieren in geslaagd om de door de Commissie voorziene maatregelen aan te scherpen:
schepen die de afgelopen 24 maanden meer dan tweemaal in een communautaire haven zijn vastgehouden, moeten uit de vaart worden genomen. Voor ons Parlement dient hierbij het volgende criterium te worden toegepast: .
schepen die drie opeenvolgende jaren de vlag voeren van een land dat op de zwarte lijst is geplaatst, .
De landen die deze goedkope vlaggen leveren en de scheepseigenaren die deze illegale en onverantwoorde praktijken bezigen, dienen zo te worden afgeschrikt.
er dient een "zwarte doos" aan boord van de schepen te komen.
Schepen zonder een dergelijke "zwarte doos" dienen in de toekomst uit de communautaire havens geweerd te worden.
De burgers willen dat wij maatregelen treffen en zien onze stemming vol spanning tegemoet.
Wij hebben immers niet gekozen voor een versnelde procedure om deze in het eindstadium te laten vertragen door een bemiddeling met de Raad die maanden kan duren.
Het risico van ongelukken en vervuiling is te groot, en dan heb ik het nog niet eens over de werkomstandigheden en de lonen van de zeelieden.
Laten we daarom voortvarend te werk gaan en dit vooruitgangsverslag aannemen.
Het zal bijdragen tot het behoud van ons milieu en verbetering van de kwaliteit van het leven. De aanneming van dit verslag zal ons daarom tot eer strekken.
Als alle vlagstaten van schepen, alle rederijen en alle classificatiebureaus van goede wil waren zouden havenstaatcontroles overbodig zijn.
Helaas gaat het vaak om zo veel mogelijk geld verdienen, ten koste van de veiligheid, het milieu en het personeel.
Menselijke fouten zijn voor het grootste deel een gevolg van de overbelasting, de onderbetaling en de ontoereikende opleiding van zeelieden.
Het voorstel van de Europese Commissie ziet er geruststellend uit, maar is onvoldoende bestand tegen welbewuste tegenwerking.
Het is daarom goed dat de rapporteurs Watts, Vachetta en Piétrasanta hebben geprobeerd om de gaatjes te dichten die in het voorstel van de Commissie nog open blijven.
Zij stellen voor risicoschepen, schepen onder goedkope vlag en schepen zonder reisrecordergegevens uit de EU-havens te weren, brievenbusmaatschappijen en het in zee schoonspoelen van tanks tegen te gaan en het aantal inspecteurs te vergroten.
Belangrijk is dat mevrouw Vachetta voorstelt om de bezettingsgraad, de arbeidstijden, het salarisniveau en de opleiding van zeelieden te verbeteren.
Ik ondersteun alle verbeteringen en betreur dat sommige daarvan nu nog geen meerderheid achter zich krijgen.
Ik heb voor het verslag van de heer Watts gestemd, waarin wordt voorgesteld de kwaliteit en de frequentie van de inspecties in de havens van de lidstaten van de Europese Unie te verhogen.
De Commissie stelt voor de inspectieprocedures te harmoniseren en stelt de voorwaarden vast om een schip de toegang tot de havens van de lidstaten van de Europese Unie te weigeren: als basis voor een communautair maritiem veiligheidsbeleid is dat het minimum.
Deze bepalingen hebben ten doel het toezicht op de veiligheid van schepen in onze havens te versterken, maar laten niet toe gevaarlijke schepen uit onze territoriale wateren te weren als ze niet in een van onze havens aanleggen.
De beperkingen van deze voorstellen zijn dus duidelijk.
Zo kan worden betreurd dat de Commissie niet voorstelt een echt Europees controleorgaan naar het model van de kustwacht van de Verenigde Staten op te richten.
Wij nemen genoegen met de instelling van een Europees systeem van toezicht en uitwisseling van informatie tussen de lidstaten.
Het Europees Parlement moet ervoor zorgen dat de lidstaten de onontbeerlijke financiële en menselijke middelen beschikbaar stellen om dit systeem van snelle reactie en uitwisseling van informatie op doeltreffende wijze vorm te geven.
Er zijn in de Europese Unie ongeveer 270 inspecteurs belast met de havencontroles door de lidstaten.
Dat cijfer ligt ver onder het aantal inspecteurs dat nodig is om in de havens de maatregelen in praktijk te brengen die wij voorstellen.
De rapporteur heeft een aantal voorstellen gedaan om het bindende karakter en de doeltreffendheid van de inspecties te versterken.
In sta ook volledig achter het vaarverbod, ongeacht de leeftijd van het schip, voor schepen die in de loop van de laatste twee jaar twee keer aan de ketting werden gelegd.
Ik vind die maatregel het minimum en hoop dat wij verder kunnen gaan.
Wij moeten er daarom op toezien dat de vandaag door ons voorgestelde maatregelen door alle lidstaten van de Europese Unie worden toegepast.
De lidstaten zijn dus voor de toepassing van die maatregelen verantwoordelijk.
Zonder extra inspecteurs en financiële middelen zullen de voorgestelde controles in de havens dode letter blijven.
Wij verwachten dus van de lidstaten dat ze zich echt voor de maritieme veiligheid inzetten.
Verslag-Hatzidakis (A5-0344/2000)
Een gepensioneerde heeft, toen ik hem vertelde dat we dit document van de heer Hatzidakis zouden behandelen, uitgeroepen: "Konden jullie daar niet eerder aan denken?!"
En inderdaad, deze maatregel is het ei van Columbus. De heer Hatzidakis is de deus ex machina van deze noodzaak het gevaar van verontreiniging van de zee te voorkomen.
Als we hier eerder aan hadden gedacht, als de heer Hatzidakis hier eerder was geweest, in de afgelopen jaren, zou hij zeker hebben voorgesteld schepen van een dubbele wand te voorzien en dan hadden we heel veel rampen kunnen voorkomen.
Ik vraag de heer Hatzidakis dus zich achter een ander initiatief te scharen, namelijk om een dubbele wand ook verplicht te stellen voor tankwagens die olie en andere gevaarlijke substanties over onze autowegen vervoeren.
Als men de veiligheid van schepen wil garanderen en het leven op zee en het milieu wil beschermen, moet men het ongebreidelde gedrag van reders bestrijden, strenge inspectiemaatregelen treffen voor schepen, en scheepvaartmaatschappijen die de veiligheidsvoorschriften overtreden zwaar bestraffen. Ook moet men de arbeidsvoorwaarden en de opleiding van scheepsbemanningen verbeteren en ervoor zorgen dat de bemanningen dusdanig zijn samengesteld dat daarmee tegemoet kan worden gekomen aan de gestegen behoeften van schepen.
De verplichting inzake dubbelwandige schepen kan bijdragen aan de verbetering van de veiligheid en de milieubescherming, maar is geen tovermiddel. Op zichzelf is dit geen voldoende voorwaarde voor de zeewaardigheid van schepen.
Wij zijn van mening dat een eventuele verandering van de haven- en loodsgelden voor dubbelwandige tankers niet ten koste mag gaan van de inkomsten van de havenfondsen en de andere fondsen waarin tot nu toe deze gelden werden gestort. Integendeel, het huidige heffingsniveau moet worden gehandhaafd voor dubbelwandige schepen en percentueel worden verhoogd voor enkelwandige schepen.
Helaas wordt hier in het verslag geen gewag van gemaakt. Daarin worden de voorwaarden voor het uit de vaart nemen van stokoude schepen zelfs nog verslechterd.
In het verslag wordt voorgesteld het maximum tonnage voor schepen die zijn uitgezonderd van de in de verordening van de Commissie opgenomen regelingen voor schepen beneden de MARPOL-limiet, te verhogen van 600 naar 3000 TDW. Ons inziens zal daardoor het aantal schepen dat gevaarlijk is voor de veiligheid en de milieubescherming nog groter worden.
Deze schepen worden bovendien vooral gebruikt in gebieden met zeer druk zeeverkeer.
Om bovengenoemde redenen zullen de afgevaardigden van de Communistische Partij van Griekenland tegen het verslag stemmen.
Het zou beter zijn als er geen enkelwandige tankers meer bestonden, maar zulke schepen zijn tot 1996 nog gebouwd.
Terecht wil de Commissie voorkómen dat Europa achterloopt op Amerika.
Enkelwandige tankers moeten hier niet kunnen blijven varen als ze elders na 2005, 2010 of 2015 zijn verdwenen.
Zonder tijdige maatregelen zouden we oude risicovolle schepen die in Amerika zijn afgedankt hierheen halen.
Dubbelwandige tankers verminderen het risico van olievervuiling, maar sluiten het niet uit.
Met name in de Oostzee bij Estland en Rusland is het verkeer van tankers en van snelle passagiersschepen de laatste jaren sterk toegenomen.
Daar is de kans van scheepsbotsingen zo groot dat zonder extra begeleiding en controle scheepsongelukken steeds waarschijnlijker worden.
Er is daarom alle reden om ook dit voorstel van de Commissie aan te scherpen, net zoals de rapporteurs van de andere vandaag geagendeerde rapporten over veiligheid op zee dat hebben gedaan.
Helaas doet rapporteur Hatzidakis het tegendeel.
Hij vreest een tekort aan tankers en wil het liefst wachten op maatregelen op wereldschaal.
Het voorstel van de Commissie heeft mijn steun.
De afzwakkingen maken het voorstel daarentegen ontoereikend.
In de eerste plaats moet worden verduidelijkt wie op welk moment verantwoordelijkheid draagt, moeten de sociale normen voor de bemanningen in acht worden genomen, moet het principe dat de vervuiler betaalt, opnieuw worden ingevoerd en moet op het gebied van materialen worden geïnnoveerd.
In dat kader moet de bouw van dubbelwandige schepen, vooral als die schepen bestemd zijn voor het vervoer van verontreinigende of gevaarlijke producten, zo snel mogelijk worden veralgemeend.
Europa mag immers niet achterblijven bij de regelgeving in de Verenigde Staten, die met de Oil Pollution Act van 1990 enkelwandige schepen tussen 2000 en 2015 willen uitbannen.
Wij moeten ten minste het tempo van de Verenigde Staten volgen en ondertussen maatregelen nemen om te voorkomen dat risicoschepen naar de landen van de derde wereld verhuizen.
Bovendien is de vervanging van de verouderde vloot een manier om de scheepsbouw een nieuwe impuls te geven.
Wij moeten nu al aan de verbetering van het dubbelwandig systeem denken.
Vele technici wijzen op de moeilijkheden in verband met de inspectie en het onderhoud van de ruimte tussen de twee wanden.
De voorstellen van de heer Hatzidakis perken de voorstellen van de Commissie echter in.
Zoals de heer Hatzidakis heel goed heeft uitgelegd, hebben ze ten doel de maritieme veiligheid te versterken zonder daarbij de mededinging - de laagste prijs - uit het oog te verliezen.
De heer Hatzidakis stelt dus voor aan de maritieme onveiligheid een einde te maken, zonder echter de oorzaken ervan aan te pakken.
Deze ontwerpverordening gaat in de goede richting. Wij moeten echter elke afwijking en elk uitstel van uitvoering afwijzen.
Wij moeten aan het voorstel van de Commissie vasthouden.
Het verheugt mij dat het Europees Parlement zich eindelijk over de drie verslagen betreffende de maritieme veiligheid heeft kunnen uitspreken. Ik betreur echter nogmaals dat het te lang heeft geduurd om een van de prioriteiten van het Franse voorzitterschap van de Europese Unie tot een goed einde te brengen.
De kwestie van de maritieme veiligheid kwam op de communautaire politieke agenda naar aanleiding van de schipbreuk van de Erika in december 1999. De verslagen waarover wij vandaag, bijna een jaar na de rampzalige schipbreuk, hebben gestemd, werden door de Commissie onder druk van het Europees Parlement voorgelegd.
Een tweede scheepsramp, namelijk de schipbreuk van de Ievoli Sun in het Kanaal, was nodig om de eerste lezing van de teksten te versnellen.
Ik heb voor het verslag van de heer Hatzidakis gestemd en feliciteer de rapporteur met zijn doorzettingsvermogen in dit netelige dossier.
De verplichting van de dubbele wand voor olietankers en het stapsgewijs uit de vaart nemen van de oudste schepen zijn maatregelen die in de goede richting gaan en onze terecht ongeruste landgenoten een concreet antwoord bieden.
Toch betreuren wij de duur van de overgangsperiode waarin enkelwandige schepen nog mogen varen, al kan de reikwijdte van de maatregel verklaren dat de tenuitvoerlegging stapsgewijs gebeurt.
Wij moeten veel aandacht besteden aan de aanpassingen in het tijdschema voor het uit de vaart nemen van de oudste schepen, die eventueel door de Raad kunnen worden voorgesteld.
In elk geval moet 2015 als uiterste datum worden aangehouden.
Het unilaterale besluit van de Verenigde Staten om na 2015 enkelwandige olietankers te verbieden in Amerikaanse havens voor anker te gaan, vormt inderdaad een bedreiging voor het zeevervoer in de territoriale wateren van de Europese Unie, waar de kans bestaat dat die schepen wel blijven varen.
Het tijdschema voor het uit de vaart nemen van die schepen in onze wateren moet dus analoog zijn aan dat van de Verenigde Staten.
Tenslotte mogen wij niet vergeten dat de verplichting van een dubbele wand voor olietankers slechts een onderdeel van een echt Europees maritiem veiligheidsbeleid kan zijn.
Dit besluit is belangrijk, maar ontoereikend.
Een strengere regelgeving op internationaal niveau moet een fundamentele doelstelling van ons maritiem veiligheidsbeleid blijven.
Verslagen-Watts (A5-0343/2000) en Hatzidakis (A5-0344-2000)
De ramp met de Erika en andere olierampen, waaronder die met de olietanker de Braer voor de kust van Shetland en de Sea Empress of Wales, maken deel uit van een lange reeks catastrofen die plaatshadden binnen de wateren van de Europese Gemeenschap.
Deze rampen hebben niet alleen onherstelbare schade toegebracht aan de natuur en het milieu, maar hebben ook de bestaansmiddelen van de plaatselijke bevolking vernietigd.
Bij de ramp met de Erika werden de plaatselijke visindustrie en hydrocultuur ernstig beschadigd. Het is echter belangrijk dat we niet alleen naar de directe gevolgen van olierampen kijken, maar ook vooruit kijken naar de schadelijke effecten ervan op lange termijn.
Het is van essentieel belang dat de slachtoffers van olieverontreiniging een reële compensatie ontvangen.
Daarnaast is het hoog tijd dat de communautaire maatregelen inzake de veiligheid van de scheepvaart worden verscherpt en dat er strenger wordt gecontroleerd. Zo dient er onder andere een eind te worden gemaakt aan het varen onder goedkope vlaggen, iets wat in de praktijk steeds vaker voorkomt.
De verantwoordelijke bedrijven, het schip en de eigenaar van de lading dienen voor hun nalatigheid te betalen.
Op dit moment wordt er nog steeds onvoldoende geld ter beschikking gesteld om reële compensaties uit te keren, wat maar al te duidelijk werd bij de ramp met de Braer. Bij deze ramp kreeg de visserij-industrie op de Shetland Eilanden onvoldoende schadevergoeding.
Wanneer er een ongeval op zee gebeurt, leidt dit dikwijls tot grote politieke opwinding. Ten tijde van de ramp mag die opwinding dan geruststellend lijken, vaak heeft ze geen grote veranderingen tot gevolg.
Laten we ervoor zorgen dat in heel Europa passende maatregelen worden genomen en dat de geleerde lessen ook werkelijk resulteren in doorslaggevende politieke maatregelen.
"Het pakket" wetsvoorstellen betreffende de veiligheid op zee is welkom en noodzakelijk.
Dat heeft de ramp met de olietanker Erika wel laten zien.
Ik heb gestemd voor de verslagen over:
a. veiligheid van schepen, voorkoming van verontreiniging, en leef- en werkomstandigheden aan boord van schepen die de havens van de Unie aandoen,
b. dubbelwandige olietankers,
c. uitvoering en uitoefening van controle van schepen,
d. onopzettelijke of opzettelijke verontreiniging van de zee.
Bovendien heb ik voor alle amendementen gestemd die het voorstel van de Commissie verbeteren en aanscherpen.
Het is met name belangrijk dat duidelijk wordt dat het beginsel 'de vervuiler betaalt' volledig zal gelden.
De laatste jaren is er een substantiële verhoging van het aantal olietankers in onder andere de Atlantische Oceaan, het Kanaal en de Oostzee, wat ook een groter risico met zich meebrengt op ongelukken die een negatieve invloed op het milieu hebben.
Nu bestaat de kans dat het olietankerverkeer in de Oostzee drastisch gaat uitbreiden sinds Rusland van plan is om meerdere oliehavens aan te leggen langs de Oostzeekust en in de Finse Golf, waar de Russische olie-industrie zich lijkt te gaan concentreren.
In de stad Primorski, niet ver van Viborg, is de aanleg van een grote oliehaven voor export van Russische olie reeds begonnen en wordt er nog één in hetzelfde gebied gepland.
Finland heeft, met steun van het directoraat Milieu van de Commissie, getracht de Russische overheden over te halen tot het uitvoeren van een milieueffectbeoordeling in overeenstemming met het verdrag van Espoo.
Rusland is op dit verzoek helaas niet ingegaan.
Een eventuele olieramp heeft een verwoestend effect op de Finse Golf en de Oostzee.
De Oostzee is een zeer kwetsbare binnenzee, die al sterk vervuild is door lozingen van de industrie, rioleringen en de landbouw.
De Commissie en de Raad moeten nu het verzoek om milieueffectbeoordelingen (MEB) inwilligen en de Russische overheid te kennen geven dat in de toekomst voor de hele oliehandel met Rusland een MEB vereist is.
Verslag-Ortuondo Larrea (A5-0342/2000)
Mevrouw de Voorzitter, ik heb al eerder gezegd dat ik in het verleden heb gevaren.
Deze maatregel van de heer Ortuondo Larrea, waarin de inspectie en controle van schepen worden gereglementeerd, is uiterst belangrijk, zoals alle inspecties en controles.
Ik herinner me dat de nationale inspecteurs, die de schepen moesten controleren, aan boord kwamen.
Ze sloten zich op in een kamertje met de boordcommissaris en kwamen er beladen met sigaretten, flessen sterke drank en wie weet wat nog meer uit.
Inspecties zijn een serieuze zaak!
Ik denk dat we moeten bewerkstelligen dat Europese schepen door Europese inspecteurs worden geïnspecteerd, want er moet een einde komen aan de gewoonte van regeringen en van de Raad om inspecties te weigeren, vooral wanneer het gaat om het schoonhouden van de zee en van onze kusten.
Op elkaar lijkende scheepsrampen volgen elkaar op.
Na de recente schipbreuken van de Erika en de Ievoli Sun voor de Franse kust moet de Europese Unie in actie komen en de classificatiemaatschappijen die risicoschepen in de vaart houden, streng controleren.
Daarom is een Europese wetgeving onontbeerlijk.
Dit verslag verbetert de controle van schepen en voorziet in procedures en geharmoniseerde regels voor de inspecties. Het houdt een vooruitgang in en verdient dus onze steun, ook al vinden wij dat de rapporteur niet ver genoeg gaat.
De heer Larrea heeft het immers wel over een harmonisatie van de controlecriteria voor alle lidstaten, maar niet over de schepen uit derde landen die buiten de Europese Unie worden gecontroleerd.
Wat zal een Maltees of Cypriotisch schip in slechte staat beletten dicht bij onze kusten te varen?
Wanneer zal de Europese Unie eindelijk besluiten elk schip dat niet aan haar regels voldoet, de toegang tot de territoriale wateren te weigeren?
Europa is gewoonlijk snel met milieuwetgeving. Hoe lang zal het, wegens de enorme financiële en de uiteenlopende belangen van de lidstaten, nog wachten om de maritieme veiligheid aan te pakken?
Wanneer zal de Unie voldoende menselijke en financiële middelen beschikbaar stellen om deze opdracht uit te voeren, zodat het niet bij een intentieverklaring blijft?
Het gaat in de goede richting. Wij betreuren echter dat het de verantwoordelijkheid van de vervuilers (controleur, reder, bevrachter, verzekeraar) niet precies omschrijft, dat het geen preventieve of repressieve maatregelen omvat om het intensief schoonspoelen van de tanks, de belangrijkste bron van maritieme verontreiniging, aan te pakken, dat het niet in een inventarisering van de risicoschepen voorziet en dat het niet elk manifest gevaarlijk schip, ongeacht zijn leeftijd, de toegang tot de territoriale wateren ontzegt.
Richtlijn 97/57/EG moet nu dringend worden herzien, temeer omdat Malta en Cyprus, respectievelijk vierde en zesde vloot ter wereld, kandidaat-landen zijn.
In combinatie met deze communautaire actie moet de Internationale Maritieme Organisatie worden gereactiveerd en echte politiebevoegdheid krijgen om de ISM-code te doen naleven. De IMO zou dan een doeltreffend instrument naar het voorbeeld van Interpol zijn.
Wij hopen dat de Raad zijn verantwoordelijkheid spoedig op zich zal nemen.
Het gaat om de kwaliteit van ons milieu.
Uit de recente schipbreuken van de olietanker Erika en het chemicaliënvrachtschip Ievoli Sun blijkt welke belangrijke rol de classificatiemaatschappijen in het zeevervoer spelen.
Wij kunnen ons terecht vragen stellen over de betrouwbaarheid en doeltreffendheid van de controles die ze uitvoeren.
In de eerste plaats is de erkenning van de classificatiemaatschappijen, zonder voorafgaande controle of harmonisatie op Europees niveau, de taak van de lidstaten.
Bovendien verschilt de opleiding van de inspecteurs van die maatschappijen van land tot land.
Niets garandeert overigens de onafhankelijkheid van die maatschappijen tegenover vlag of klant.
De voorstellen van de rapporteur voor een harmonisatie op Europees niveau zijn beslist positief.
De Europese Unie moet zichzelf middelen verschaffen om de normen voor classificatiemaatschappijen door een erkende en bevoegde autoriteit te doen toepassen.
Daarvoor zijn extra menselijke en financiële middelen nodig.
De classificatiemaatschappijen zullen moeten worden gecontroleerd en zo nodig gestraft door de erkenning in te trekken.
Als zich een ongeluk voordoet, moet de financiële verantwoordelijkheid van de erkende organisaties worden erkend en geharmoniseerd.
Om beter met de materiële en economische, maar ook sociale en milieuschade rekening te houden, moeten de bedragen van de vermelde vergoedingen worden opgetrokken.
Ik steun het verslag en de door de Commissie voorgestelde wijzigingen, maar roep de afgevaardigden ertoe op ook de amendementen van de Commissie milieubeheer, volksgezondheid en consumentenbeleid goed te keuren, in het bijzonder die betreffende de harmonisatie van de regels voor de classificatiemaatschappijen en de status van de inspecteurs.
Het zeevervoer is in de afgelopen decennia sterk gegroeid, en de kosten zijn gedaald.
Er wordt havengeld uitgespaard door bij storm te blijven doorvaren, en door ook op andere tijdstippen het risico te aanvaarden dat er dodelijke ongelukken plaatsvinden.
Zolang de kosten van het overtreden van regels lager zijn dan die van het naleven van regels zullen ondernemingen die een maximale winst willen de verkeerde keuzes blijven maken.
De vlagstaten slagen er nog steeds niet in om zelf de inspectie van de zeewaardigheid en de milieuveiligheid van zeeschepen te organiseren.
Zij laten dit werk uitbesteden aan internationaal opererende bedrijven, die afhankelijk zijn van de gunsten van rederijen.
De scheepseigenaren die zich vrijwillig als klant melden kunnen desgewenst uitwijken naar een ander bureau dat minder strenge eisen stelt.
Het is een stap vooruit dat de erkenning van classificatiebureaus kan worden ingetrokken, dat de aansprakelijkheid wordt geharmoniseerd en dat classificatiebureaus altijd hun gegevens moeten overdragen aan de concurrent die hun werk overneemt.
Het is nòg beter als de controle tweejaarlijks wordt en dat classificatiebureaus niet afhankelijk mogen zijn van slechts één groot bedrijf dat schepen bouwt, repareert of exploiteert.
Maar het allerbeste zou het zijn als een geharmoniseerde controle rechtstreeks de verantwoordelijk van de overheid wordt.
Het verslag van de heer Ortuondo Larrea is de laatste van de maatregelen om de maritieme veiligheid te verhogen.
Het is een belangrijke maatregel omdat hij de classificatiemaatschappijen voor schepen betreft.
In het verslag wordt in de lidstaten een zekere eenvormigheid voorgesteld op het gebied van kwaliteit en deskundigheid van de classificatiemaatschappijen, voor de erkenning waarvan de lidstaten en de Commissie voortaan samen verantwoordelijk zullen zijn.
De voorstellen versterken ook de verantwoordelijkheid van de classificatiemaatschappijen en voorzien in financiële sancties en schorsing of intrekking van hun erkenning bij ongevallen die aan hen kunnen worden toegeschreven.
Het feit dat de classificatiemaatschappijen na de schipbreuk van de Erika in december 1999 verantwoordelijk werden gehouden, herinnert ons aan hun belangrijke rol in de beoordeling en preventie van risico' s van de staat waarin de schepen zich bevinden.
De staat onder de vlag waarvan een schip vaart, is verantwoordelijk voor de zeewaardigheid van dat schip.
Ik hoop dat de betrokkenheid van de Commissie bij de erkenning van de classificatiemaatschappijen en hun grotere verantwoordelijkheid het einde van de goedkope vlaggen zal betekenen.
In dat perspectief moeten wij onverwijld deze maatregelen in de kandidaat-landen doen toepassen, waarvan de vloten aan de veiligheidsnormen en -criteria van de Europese Unie zullen moeten voldoen.
Het probleem van de classificatiemaatschappijen overstijgt de grenzen van de Europese Unie.
De Commissie moet zichzelf dan ook de nodige middelen verschaffen om de toepassing van de nieuwe maatregelen door de lidstaten, maar ook door de kandidaat-landen te controleren.
Tenslotte moet ons gemeenschappelijk maritiem veiligheidsbeleid op internationaal niveau navolging krijgen. De eisen die wij aan onze schepen stellen, moeten tot de vloten van de derde landen worden uitgebreid.
Maritieme veiligheid mag geen onderwerp zijn waarover alleen in noodgevallen, als alweer een nieuwe ramp onze kusten treft, wordt gesproken, maar moet door een geïntegreerd en volhardend beleid op internationaal niveau worden aangepakt.
Voorbereiding van de Raad van Nice
Mevrouw de Voorzitter, de Fractie Unie voor een Europa van Nationale Staten heeft niet voor de resolutie van het Europees Parlement betreffende de voorbereiding van de Raad van Nice gestemd, omdat die geheel is ingegeven door de wil om de supranationale instellingen te versterken door aan alle lidstaten eenvormige regels op te leggen.
In het bijzonder zijn wij tegen de oproep voor een Europese grondwet, tenminste als de nationale grondwetten daaraan dan ondergeschikt worden gemaakt.
Wij zijn tegen de integratie van een bindend Handvest in de Verdragen, die een angstaanjagend proces van uniformering in gang zou zetten.
Wij zijn tegen de algemene uitbreiding van de gekwalificeerde meerderheidsstemming, de uitbreiding van de medebeslissing en de opheffing van het compromis van Luxemburg.
De federalisten hebben hier het Franse voorzitterschap en minister Védrine aangevallen en gezegd dat het een mislukking zou zijn als de Raad daarover in Nice niet tot een akkoord zou komen.
Dat zou eerder een groot succes zijn. Aan de vooravond van de uitbreiding hebben wij immers geen streng, supranationaal, hiërarchisch opgebouwd en ver verwijderd Europa nodig, maar juist een soepel Europa dat dicht bij de burger staat en op respect voor de nationale democratieën gebaseerd is.
Wat de agenda van de Top van Nice betreft, menen wij dat het handvest een verklaring moet blijven, dat de Commissie één commissaris per lidstaat moet tellen, dat bij de herweging van de stemmen in de Raad de pariteit tussen de grote lidstaten in acht moet worden genomen, dat de meerderheidsstemming niet tot de belangrijkste onderwerpen zoals immigratie, internationale onderhandelingen over diensten, fiscaliteit en sociale zekerheid mag worden uitgebreid en dat versterkte samenwerking ook buiten het institutionele kader algemeen moet worden aanvaard.
Meer in het algemeen zullen na Nice andere onderhandelingen van start moeten gaan, maar deze keer wel in de goede richting. De instellingen moeten worden versoepeld en de volkeren moeten opnieuw controle kunnen uitoefenen opdat Europa geen superstaat, maar een netwerk van nationale democratieën wordt.
Mevrouw de Voorzitter, in tegenstelling tot de heer Berthu zijn de Partij van de Gepensioneerden, die ik de eer heb in het Europees Parlement te vertegenwoordigen, en ikzelf voorstanders van een nauwere band tussen de lidstaten van de Europese Unie.
Ik vind zelfs dat dit Parlement, waar wij lid van zijn, meer moed zou moeten scheppen, we zouden net als tijdens de Franse revolutie een constitutionele vergadering moeten vormen en ons in de Jeu de Paume moeten verzamelen. U, mevrouw de Voorzitter, zou onze Robespierre moeten zijn.
U wordt dan natuurlijk meer een heldin dan een held, en we wensen u natuurlijk niet toe dat u op dezelfde manier aan uw einde komt.
Wat ik wil zeggen is dat de Europese Unie een echte unie van lidstaten moet worden, met een Parlement dat zich in het centrum van de wetgevingsprocedure bevindt.
Mevrouw de Voorzitter, ook als de Europese instellingen na de Europese Raad van Nice worden hervormd of als de rivaliteit tussen de leidende kringen van de lidstaten elke institutionele hervorming doet mislukken, zal de Europese Unie ook in de toekomst uitsluitend de belangen dienen van de heersende economische klasse, de grote industriële en financiële groepen, hun zaakjes en winsten.
Ondanks de al even hoogdravende als holle verklaringen over de democratie en de belangen van de volkeren heeft het debat binnen die instellingen niets met de belangen van de arbeiders of de meerderheid van de bevolking te maken.
Wij kiezen zeker geen partij in het getouwtrek tussen de woordvoerders van de drie of vier grote landen die de Europese Unie willen beheersen.
Voor ons is het ook niet van belang of het Handvest van de grondrechten al dan niet bij het Europees Verdrag wordt gevoegd. In dat zogenaamde Handvest van de grondrechten heeft men immers de elementaire rechten voor de werknemers niet willen opnemen, maar bovendien de deur voor sociale afbraak opengezet.
In plaats van de sociale en mensenrechten op een hoger niveau te tillen, zal het handvest het gemakkelijker maken om ze terug te schroeven.
Daarom hebben wij, hoewel wij ons niet over de bijzonderheden uitspreken, tegen het geheel gestemd.
Wij stemmen voor de resolutie, maar we willen een paar kanttekeningen plaatsen bij de volgende punten:
We staan positief tegenover het uitbreiden van het gebruik van een gekwalificeerde meerderheid in de Raad.
We zijn echter van mening dat deze besluitmethode geen kwesties mag behelzen die onder de tweede pijler vallen.
Mocht er gebruik worden gemaakt van een gekwalificeerde meerderheid, dan dient dat ons inziens gecombineerd te worden met het medebeslissingsrecht van het Parlement.
Wij steunen een verwijzing naar het Handvest van de grondrechten in artikel 6.2 van het Verdrag.
We zijn in de huidige situatie echter tegen het opnemen van het Handvest in het Verdrag en het opnemen van het Verdrag in de grondwet.
Binnen het buitenlands en veiligheidsbeleid staan we positief tegenover het feit dat de crisisbeheersing een prominente plaats heeft gekregen.
Op voorwaarde dat de EU-instanties controle krijgen over de vormgeving van de hechtere samenwerking, willen we daar ook onze steun aan geven.
De voortekenen van de Top in Nice bieden niet veel hoop op een goede afloop.
Een bevredigend akkoord is nog niet in zicht.
De steeds openlijker strijd om de macht tussen vele lidstaten vertroebelt het zicht op mogelijke compromissen.
Vele lidstaten, met name de grote, schijnen er enkel op uit te zijn om de eigen machtspositie in de toekomst te verbeteren.
Het merendeel van de ingediende resoluties laat zien dat ook het Europees Parlement niet ontsnapt aan de verleiding om "Nice" vooral als een succes te beschouwen wanneer de eigen macht wordt uitgebreid.
Daar kan ik mij niet in vinden.
Machtsdenken alleen is niet voldoende om de Europese Unie klaar te maken voor de toekomst.
Voor een Europese Unie waarin de diverse volkeren vreedzaam kunnen samenleven, is allereerst nodig dat de regeringen in onderling respect en invoelingsvermogen zoeken naar een houdbaar evenwicht.
De instellingen van de Europese Unie moeten in staat zijn hun taken te vervullen, zonder dat zij daarbij op de stoel van de lidstaten gaan zitten.
Ook in de toekomst moet ieder land waarlijk tot zijn recht kunnen komen, in een Unie die stoelt op gerechtigheid.
Dit acht ik een doorslaggevend criterium om het verdrag van Nice te beoordelen.
Ik mis deze notie echter helaas in de ontwerpresoluties.
Volledige gerechtigheid verwacht ik in het toekomende rijk van de Heere Jezus.
Dat moet er ons nu niet van weerhouden om deze gerechtigheid al hier op aarde te zoeken, ook als volken van de Europese Unie.
De Deense sociaal-democraten in het Europees Parlement stemmen voor de gezamenlijke ontwerpresolutie over de voorbereiding van de bijeenkomst van de Europese Raad in Nice van 7 tot 9 december. Het is onder andere de bedoeling de huidige intergouvernementele conferentie af te ronden met de ondertekening van het Verdrag van Nice.
Wij zijn steeds tegenstander geweest van de zeer uitgebreide agenda van de intergouvernementele conferentie, die de meerderheid in het Europees Parlement met ontwerpresoluties herhaaldelijk heeft proberen in te voeren.
Wij hebben dit in de verschillende stemmingen ook steeds laten blijken. Meerdere van de door de fracties ingediende ontwerpresoluties stellen dan ook ernstig bezorgd de vraag in hoeverre de Top van Nice erin zal slagen de Unie klaar te stomen voor de uitbreiding.
De belangrijkste taak van deze Top is ervoor te zorgen dat de EU efficiënte instellingen krijgt.
De voorwaarde hiervoor is dat er tussen de kleine en grote landen een evenwicht wordt gevonden, niet alleen wat de stemmenverdeling in de Raad betreft, maar ook wat de samenstelling van het Europees Parlement en de Commissie aangaat.
Deze beide instellingen zorgen er in belangrijke mate voor dat de EU zich verder op de gemeenschappelijke doelstellingen en de grensoverschrijdende taken concentreert, terwijl de rest aan de lidstaten wordt overgelaten.
De uitbreiding is een groot project, dat niet alleen vanuit de kandidaat-landen, maar ook vanuit de huidige lidstaten gesteund moet worden.
Een aantal leden van het Europees Parlement ambiëren een constitutionalisering van de verdragen, waarbij het Handvest van de grondrechten in de verdragen wordt opgenomen, alsook de invoering van meerderheidsbesluiten op alle gebieden.
Het is naar onze mening niet verstandig in de huidige intergouvernementele conferentie te blijven aandringen op deze punten en bovendien beknot het de invloed van het Parlement.
Dat hebben wij bij de stemmingen van vandaag gemerkt.
Wij hebben voor het verslag als geheel gestemd, omdat wij de staatshoofden en regeringsleiders onder druk willen zetten om in Nice tot een goed resultaat te komen.
Aan de vooravond van de Top van Nice en zonder op de resultaten vooruit te lopen wil ik het Franse voorzitterschap met deze grote inspanning feliciteren. Ik feliciteer ook de ministers, die moeite noch tijd hebben gespaard om in de commissies en in de plenaire vergadering regelmatig met het Europees Parlement van gedachten te komen wisselen.
Hoewel ik, net als vele anderen, soms heb betreurd dat premier Jospin wegens de cohabitatie in deze zes maanden weinig heeft gezegd, weet ik dat hij zijn ministers voortdurend krachtig heeft gestimuleerd.
Ik wil in het bijzonder de heer Védrine en de heer Moscovici bedanken, alsmede mevrouw Aubry, aan wie wij de sociale agenda, één van de sterke punten van dit voorzitterschap, te danken hebben.
Het is nu zaak de Top van Nice tot een succes te maken en iedereen er met betrekking tot de hervorming van de instellingen toe te brengen de laatste toegevingen te doen om tot een goed akkoord en een goed verdrag te kunnen komen.
Om het Handvest van de grondrechten een grotere juridische kracht te geven, moet daarnaar ook in het Verdrag zelf worden verwezen.
De sociale agenda moet spoedig worden uitgevoerd. Wij moeten daarom uitdrukkelijk op het belang ervan wijzen.
Tenslotte moeten wij een kaderrichtlijn betreffende de openbare diensten op de sporen zetten. Dat dit dringend is, wordt niet meer bestwist.
Een week voor de Top heb ik persoonlijk goede hoop.
Ik heb aan die hoop uitdrukking willen geven door voor de resolutie te stemmen, ook al ben ik het niet eens met alles wat daarin staat.
In zijn resolutie pleit het Europees Parlement (zoals gewoonlijk) voor meer medezeggenschap voor zijn eigen instelling.
Het zou een goede zaak zijn als het Europees Parlement ook met evenveel enthousiasme zou bespreken hoe de opkomst bij de verkiezingen voor het Europees Parlement vergroot kan worden.
De verkiezingen van 1999 zouden een gemiddelde opkomst van minder dan 40% hebben gehad zonder de stemplicht die in een aantal lidstaten geldt en zonder gelijktijdige nationale verkiezingen.
Het enthousiasme dat het Europees Parlement aan de dag legt voor meer medezeggenschap in de EU is niet iets wat erg leeft bij de kiezers.
Het huidige democratische debat in Europa is gebaseerd op de nationale parlementsverkiezingen in de betreffende lidstaten.
Voor een meer democratische EU moeten de nationale parlementen meer invloed op de werkzaamheden van de EU hebben.
- (PT) Het is verontrustend dat het debat en de door het Europees Parlement aangenomen resolutie geen uitsluitsel geven over de ontwikkelingen na Nice. Wij maken ons vooral zorgen over de verdere inkorting van de soevereiniteit van kleine landen als Portugal, de versterking van het federalisme en de militaire dimensie van het veiligheids- en defensiebeleid en de zwakke, ontoereikende maatregelen op sociaal gebied.
Wat de intergouvernementele conferentie en de daaruit voortvloeiende hervorming van de Europese instellingen betreft, achten wij het volstrekt onaanvaardbaar dat men de macht van een klein aantal grote landen tracht te versterken ten koste van het beslissingsvermogen van het merendeel van de kleine en middelgrote landen.
Dit streefdoel is ongetwijfeld gebaat met de uitbreiding van de gekwalificeerde meerderheid, "versterkte samenwerkingen" in het kader van een "harde kern", de toepassing van de versterkte samenwerking op terreinen als het veiligheids- en defensiebeleid, het voorstel om een Europese grondwet op te stellen op basis van het Handvest van de grondrechten dat inhoudelijk bijzonder beperkt is en in diverse opzichten veel minder ambitie vertoont dan andere soortgelijke documenten, op zowel internationaal als nationaal vlak, zoals onder meer het geval is met Portugal.
Zij bevatten niet eens een concrete invulling van de tijdens de Top van Lissabon aangegane verplichtingen, met name voor wat de noodzakelijke versterking van de economische en sociale samenhang betreft. Het is derhalve van fundamenteel belang dat de Raad zijn standpunten herziet.
Hij moet de onstuitbare golf van bedrijfsfusies en -concentraties een halt toeroepen, de huidige liberaliseringsprocessen onderbreken en de macro-economische beleidslijnen wijzigen. Wij verwachten met andere woorden dat de Raad zich ten volle toelegt op de verwezenlijking van kwalitatief hoogwaardige werkgelegenheid waaraan de nodige rechten zijn gekoppeld, de armoedebestrijding en de strijd tegen de sociale uitsluiting.
Als vertegenwoordiger van Ierland moet ik zeggen dat ik de inhoud van de resolutie over de Europese Raad van Nice 2000, die zojuist door het Parlement is aangenomen, zeer teleurstellend vind.
Bij de hervorming van de Verdragen van de Europese Unie dient rekening te worden gehouden met de belangen van de kleinere lidstaten.
Als dat niet gebeurt, dreigt het kwetsbare evenwicht dat de basis vormt voor het functioneren van de Europese Unie verloren te gaan.
Ik wil met name een aantal elementen onder uw aandacht brengen waarvan ik denk dat zij in de toekomst de stabiliteit van de Unie in gevaar zouden kunnen brengen. Tevens wil ik graag een aantal vragen opwerpen met betrekking tot de democratische legitimiteit van het besluitvormingsproces.
Ik denk dat de uitbreiding van de stemmingen met gekwalificeerde meerderheid geen goed voorstel is. Het voorstel ontneemt lidstaten namelijk het recht om op het juiste tijdstip te beslissen of een beleid gecommunautariseerd dient te worden.
Ik ben vast van mening dat per geval bekeken dient te worden of de overstap van eenparigheid naar stemmingen met gekwalificeerde meerderheid gemaakt dient te worden.
Ik ben er evenmin voorstander van dat stemmingen met gekwalificeerde meerderheid en de medebeslissing automatisch met elkaar worden verbonden. Ook hier ben ik van mening dat per geval bekeken dient te worden of de medebeslissingsbevoegdheden moeten worden uitgebreid.
Ik sta al bekend als absoluut tegenstander van het idee om het gemeenschappelijk landbouwbeleid onder de medebeslissing te brengen. Ik ga daarom ook niet dieper op dit punt in.
Ik ben het eens met de bevordering van de rechten die in het Handvest van de grondrechten van de Europese Unie worden genoemd. Ik ben het er echter niet mee eens het Handvest in het Verdrag van Nice op te nemen.
Ik denk dat we beter uitvoerig onderzoek kunnen doen naar een ander alternatief, zoals bijvoorbeeld het toetreden van de Europese Unie tot het Europees Verdrag voor de rechten van de mens.
Het is mogelijk dat in Ierland een referendum zal worden gehouden naar aanleiding van de uiteindelijke overeenkomst die de vijftien lidstaten in Nice sluiten.
Ik kan u verzekeren dat in Ierland de huidige onderhandelingen nauwlettend worden gevolgd, net zoals dat ongetwijfeld in alle lidstaten het geval is.
We moeten voorzichtig te werk gaan en niet vooruitlopen op de publieke opinie. Ook moeten we geen besluiten nemen waar onze bevolking nog niet klaar voor is.
Deelname aan de Europese Unie heeft voor Ierland heel positief uitgepakt en ik geloof dat geleidelijkheid een van de factoren is geweest die hierbij een rol hebben gespeeld.
Als we willen dat de hervorming van verdragen en de uitbreiding van de Europese Unie een succes worden, dan moeten we er wel zeker van zijn dat de Europese bevolking volledig achter onze beslissingen staat.
Er moeten dan ook geen besluiten over de ontwikkeling van de Europese Unie worden genomen die de Europese burgers van de Unie dreigen te vervreemden.
Iedere democratie is immers gegrondvest op het vertrouwen van de bevolking.
Verliest de Europese Unie de steun van de bevolking, dan verliest zij haar bestaansrecht.
Het Franse voorzitterschap heeft de geboorte van het politieke Europa aangekondigd. Welnu, de Top van Nice zal alleen maar het Europa van de defensie en de Unie van de handel versterken.
In het kader van de NAVO zal de Europese Unie een nieuwe wereldorde helpen opleggen die weinig om het lot van de Palestijnen geeft en zich opmaakt om het spoorvervoer en de post de facto te liberaliseren.
De toetreding van nieuwe landen is een voorwendsel om een Europese integratie te versterken die alleen de industriële groepen dient.
De voorstanders van een liberaal Europa vergroten niet alleen de ellende van volkeren die al onder armoede gebukt gaan, maar leggen ook een politiek project op: ze willen een kern van rijke landen die een uitgebreide Europese markt controleren.
De Europese Unie neemt ook het voortouw in de nieuwe liberale eisen van de WTO en de kapitalistische mondialisering.
Door artikel 133 van het Verdrag van Amsterdam te wijzigen zou Europa de meerderheidsstemming, die in de Raad momenteel met betrekking tot de handel wordt toegepast, uitbreiden tot andere terreinen zoals openbare diensten, intellectuele eigendom, gezondheid en onderwijs.
De goedkeuring van een sociale agenda is boerenbedrog.
Het Handvest van de grondrechten zal geen nieuw etiket zonder toekomst blijven, maar dreigt het liberalisme in Europa nog te versterken.
Samen met hen die weigeren de wereld tot koopwaar te reduceren, zullen wij aan de alternatieve sociale top deelnemen.
De stemming van de conservatieve Parlementsleden van vandaag weerspiegelt onze mening dat Groot-Brittannië deel moet uitmaken van een Europa dat minder doet, maar beter, en niet van een Europa dat meer doet, maar slechter.
Vandaag konden de leden van het Europees Parlement kiezen uit twee typen hervormingen van de Europese Unie.
Een conservatieve benadering van het Witboek over hervorming van de Commissie stelt de Europese Unie in staat om minder te ondernemen, maar wel beter.
De resolutie over de Top van Nice is echter het ontwerp voor een Europese Unie die meer onderneemt en alles slechter doet.
De hervormingen die worden voorgesteld door het Parlementslid Malcolm Harbour betreffende het Witboek getuigen van gezond verstand.
De bevolking van Groot-Brittannië wil een hervorming van de Europese Unie om deze meer aansprakelijk en ook efficiënter te maken.
Deze hervormingen zijn standvastig bepleit door de conservatieve leden van het Europees Parlement.
Aan de andere kant zijn de zogenaamde hervormingen die zijn opgenomen in de resolutie over de Top van Nice maar weinig begrijpelijk voor de burger buiten Brussel.
De hervormingen maken de Europese Unie alleen maar ingewikkelder en zullen de afstand tussen de Unie en de burger vergroten.
Voor de uitbreiding hebben de hervormingen geen enkel nut, wat bijvoorbeeld een grondige herziening van het gemeenschappelijk landbouwbeleid wel zou hebben.
Dit zijn de punten waar de leden van Labour en de Liberal Democrats hun steun aan hechten.
- (PT) Het Parlement heeft net een resolutie over de Top van Nice aangenomen die de volgende kenmerken vertoont:
1 - Geen van de vraagstukken waarover de lidstaten het tijdens de voorbereidende werkzaamheden van de IGC grondig oneens waren, wordt op afdoende wijze behandeld. Dit heeft tot gevolg dat alle belangrijke leftovers van Amsterdam nog steeds onopgelost blijven.
Het Parlement doet afstand van zijn recht op inspraak en zwijgt als een graf. Op deze wijze dient het partijdige belangen, nationale trouw en de regeringen in plaats van zijn verplichtingen ten overstaan van de burgers na te komen.
2 - Zij biedt desondanks een voordeel dat bij nader inzien lang niet zo onbetekenend is als op het eerste gezicht misschien lijkt, namelijk dat de minder bevolkte lidstaten zich van het stilzwijgen van het Parlement kunnen bedienen ten overstaan van de lidstaten die hun institutionele macht in alle communautaire organen wensen te versterken. In dit opzicht spelen de grote en kleinere landen gelijk.
De grote lidstaten kunnen zich voor de bescherming van hun belangen niet op het Parlement beroepen. Zij kunnen het Parlement in het toekomstige institutionele bouwwerk niet tegen ons uitspelen.
3 - De resolutie onderstreept nog een ander belangrijk punt: door hun krachten te bundelen zijn de delegaties van de kleine landen erin geslaagd te beletten dat de resterende landen tijdens de debatten van de komende week in Nice een politieke overwinning in de wacht slepen.
Wij zijn weliswaar niet als overwinnaars uit de bus gekomen, maar we hebben ook geen nederlaag geleden.
In sommige gevallen kom je met zwijgen een heel eind ...
4 - Dit alles verklaart waarom een betekenisvol stilzwijgen een positieve stem rechtvaardigt.
Ik heb zonder aarzelen tegen de gezamenlijke ontwerpresolutie over de Raad van Nice gestemd.
De kiezers die ik hier vertegenwoordig, zijn het volledig oneens met de gemaakte keuzes.
De tekst maakt van de toekomstige (en steeds verder opschuivende) uitbreiding gebruik om de versterking te vragen van een systeem dat nu al in ademnood verkeert.
Alsof dat de enige oplossing zou zijn!
Alsof ons continent op geen enkele andere manier zou kunnen worden georganiseerd dan volgens het integratiemodel, dat, zoals u weet, oorspronkelijk voor een harde kern van vijf of zes landen werd uitgewerkt.
Waarom zouden wij het onmogelijke proberen en voor de uitbreiding van de Unie en de vertegenwoordiging van landen en volkeren een systeem toepassen dat nu al zijn grenzen heeft bereikt, terwijl een ander systeem, namelijk dat van het Europa van de volkeren, een eenvoudige en doeltreffende oplossing biedt?
Waarom kunnen wij niet erkennen dat het geïntegreerde Europa slechts in naam democratisch is?
Het uitgebreide, naar integratie strevende Europa is niet democratisch: het schendt een van de belangrijkste mensenrechten, namelijk het recht op een natie.
Democratie houdt meer in dan stemmen.
Voor democratie moet er een dialoog zijn, en om een dialoog mogelijk te maken moet er een gevoel van saamhorigheid zijn, dat vaak met de taal verbonden is.
Onze debatten in het Parlement lijken meer op opeenvolgende monologen dan op een echte dialoog.
De debatten in de nationale parlementen zijn levendig, energiek en relevant: de afgevaardigden in het Palais Bourbon, Westminster en de Cortes kunnen hun opvattingen met elkaar confronteren, omdat dat binnen hetzelfde culturele kader gebeurt en zij dezelfde taal spreken.
Ik heb ook gestemd tegen een tekst waarin wordt geëist dat het Handvest van de grondrechten wordt geïntegreerd in het toekomstige verdrag, dat in Nice zal worden goedgekeurd.
De tekst is dubbelzinnig, bevat tegenstrijdigheden en is vatbaar voor interpretatie.
Sommigen doen alsof de tekst ongevaarlijk is. Wij kunnen dat niet.
In de handen van het Hof van Justitie van Luxemburg, door een van zijn magistraten enkele jaren gelden een 'rechtscollege met een missie' genoemd, kan het Handvest het meest antidemocratische instrument worden dat de Europese integratie heeft voortgebracht.
De Conventie die met de opstelling van het handvest was belast, is daarvan de voorafspiegeling: de overheersende rol van invloedrijke groepen en activistische broeihaarden in de opbouw van het federale Europa werd daarin bevestigd.
De Conventie was een orgaan dat slechts een minimale consensus kon bereiken over rechten die de volkeren in Europa nu al genieten, een orgaan dat een tekst heeft voortgebracht die zeker voor een conflict tussen de jurisprudentie van het Hof van Justitie van de Gemeenschappen en het Hof voor de rechten van de mens in Straatsburg zal zorgen.
Het Europees Parlement heeft een laatste keer voor de Raad van Nice een standpunt met betrekking tot de grote thema' s van de intergouvernementele conferentie kunnen innemen.
De Commissie constitutionele zaken heeft een ontwerpresolutie voorbereid waarin de verwachtingen van het Europees Parlement in herinnering worden gebracht.
Ik ben het ermee eens dat de Unie democratischer en doeltreffender moet worden en dichter bij de burger moet komen te staan. Met een aantal voorstellen ben ik het echter niet eens, omdat ik ze te weinig genuanceerd vind.
Daarom heb ik mij onthouden.
Op het belangrijke terrein van de instellingen wordt in de resolutie een bevredigende oplossing voorgesteld.
De duidelijke bevestiging van het principe van de dubbele legitimering van de Unie door de volkeren en door de staten is in dat opzicht zeer belangrijk.
Ze maakt het voor de onderhandelaars van de kleinste lidstaten mogelijk in Nice het principe van een voldoende vertegenwoordiging in alle instellingen, met inbegrip van het Europees Parlement, te verdedigen.
Het wordt steeds duidelijker dat met de opening van het debat over de evenredigheid (van de stemmen in de Raad en de zetels in het Europees Parlement) en dus over de machtsverhoudingen tussen de lidstaten een doos van Pandora is geopend die in Nice moeilijk zal kunnen worden gesloten.
Niet alleen tussen de grote en de kleine lidstaten, maar ook tussen de grote lidstaten onderling wordt nu geruzied.
De Europese Raad zou er dus goed aan doen meteen alle institutionele besluiten volgens het principe van de dubbele legitimiteit, dat vanaf het begin van de Gemeenschap zijn waarde heeft bewezen, te nemen.
Ik steun de ambitie om op de Top van Nice het uitbreidingsproces te vereenvoudigen.
De gezamenlijke resolutie houdt echter een reeks formuleringen in waar ik niet achter kan staan.
Ik ben tegen het ontwikkelen van een gemeenschappelijk defensiebeleid en het invoeren van een Raad van defensieministers.
Ik kan een stemming met een gekwalificeerde meerderheid binnen het handelsbeleid niet steunen en sta evenmin achter besluiten die met een gekwalificeerde meerderheid worden genomen onder de tweede pijler, dat wil zeggen het buitenlands, veiligheids- en defensiebeleid.
Het is verkeerd om de Unie op te delen in A-landen en B-landen. Daarom ben ik het er niet mee eens dat een derde deel van de lidstaten voorrang krijgt.
Het is eveneens verkeerd om het Handvest op te nemen in het Verdrag.
Verslag-Brok (A5-0340/2000)
Mevrouw de Voorzitter, dames en heren, wij hebben niet alleen om inhoudelijke redenen tegen de verslagen van de heer Brok en mevrouw Lalumière gestemd, maar ook omdat wij altijd hebben geoordeeld dat het gemeenschappelijk buitenlands en veiligheidsbeleid, waarop ze betrekking hebben een utopie is, zoals acht jaar na het Verdrag van Maastricht is uitgekomen.
Bij wijze van anekdote verwijs ik naar artikel J.2, lid 3 van titel V van het Verdrag van Maastricht: 'De lidstaten dragen er zorg voor dat hun nationaal beleid met de gemeenschappelijke standpunten overeenstemt' .
Dat artikel is geen enkele keer in acht genomen, niet meer overigens dan de andere artikelen van titel V. Integendeel, het werd met voeten getreden.
Het meest recente voorbeeld daarvan is de erkenning van Noord-Korea door Londen.
De fungerend voorzitter van de Unie betreurde deze misstap, die hij uitzonderlijk noemde. Drie dagen later volgde Berlijn het voorbeeld van Londen, blijkbaar zonder zelfs de moeite te hebben genomen om het Franse voorzitterschap op de hoogte te brengen.
Wij hebben ons hier volkomen bespottelijk gemaakt. Voor deze zielige Europese integratie, of misschien kunnen wij beter Europese desintegratie zeggen, is dat uiteindelijk slechts een mislukking te meer.
Ik denk bijvoorbeeld aan de hervorming van de instellingen, die voor 1995 en vervolgens voor 1997 was beloofd en die enkele dagen voor de Top van Nice nog steeds mank lijkt te lopen.
De Top van Nice zal niet meer zijn dan een volgende teleurstelling in verband met de uitbreiding, die ook al sedert tien jaar wordt beloofd. Ik zwijg dan nog over de opeenvolgende miskleunen in verband met de euro.
Dat zijn maar enkele voorbeelden.
Ik zou het ook over de verlaging van de kredieten voor het MEDA-programma en het Europees Ontwikkelingsfonds kunnen hebben.
Eén ding moeten wij uit deze verslagen onthouden: de bijna rituele oproep tot de NAVO, want voor 1999 kan de heer Brok alleen Kosovo vermelden.
In Washington hebben de Europeanen deze keer een scheidsrechter gevonden, en dankzij de gelidsluiters van de Amerikaanse generaals heeft Europa eindelijk een eenheid gevonden.
Nogmaals, dit is allemaal bespottelijk. Als de historici de geschiedenis van Europa in de 20ste eeuw zullen schrijven, denk ik dat zij het niet meer over het GVBV zullen hebben dan over de SDN, en dat is wellicht maar het beste ook.
Mevrouw de Voorzitter, ik heb met plezier voor het verslag-Brok gestemd. Over dit verslag wil ik u de opmerkingen van een bejaarde pensioengerechtigde doorgeven.
Zijn naam is Maurizio Enfissi en hij komt uit de gemeente Capriate San Gervasio in de provincie Bergamo.
Toen ik hem vertelde dat de Europese Unie over haar eigen veiligheid en defensie begint na te denken, zei hij: "Goed zo!
Ik heb in de laatste oorlog gevochten en dat is me absoluut niet bevallen. Als het jullie dus lukt oorlogen te voorkomen, zoals jullie tot nog toe hebben gedaan, hebben jullie een heel belangrijk doel bereikt."
Daarna heeft hij nog gezegd: "Terwijl ik in de oorlog vocht, heb ik niet gewerkt en dus geen premies voor mijn pensioen betaald.
Het oorlogspensioen dat ik krijg, is zo laag, zo vreselijk laag...
Maar lonen die oorlogen eigenlijk wel?!"
We verwelkomen en steunen het verslag dat veel belangrijke tendensen behandelt in de ontwikkeling van het gemeenschappelijke buitenlands en veiligheidsbeleid.
We zijn het echter niet eens met het feit dat de taak die uitgevoerd wordt door de Hoge Vertegenwoordiger overgedragen wordt aan de Commissie.
We kunnen ons er evenmin in vinden dat de delegaties van de Unie in EU-ambassades veranderen.
De lidstaten zijn verantwoordelijk voor diplomatie met het buitenland.
Wij zijn van mening dat een omschakeling van de delegaties van de Commissie in delegaties van de Unie tot belangenverstrengeling kan leiden met de nationale diplomatieke delegaties van de lidstaten.
- Eerder dit jaar heb ik de heer Solana enthousiast horen vertellen dat er buiten het grondgebied van de Europese Unie veel gebieden bestaan waar kan worden ingegrepen.
Zijn nieuwe rol heeft een eind gemaakt aan de traditionele neutraliteit van Ierland, Zweden, Finland en Oostenrijk.
Na 1945 werd onder defensie verstaan dat men het eigen grondgebied verdedigt tegen buitenlandse aanvallers.
Een defensief leger had dus geen taken buiten het grondgebied van de staat die dat leger heeft opgericht.
De NAVO heeft zich de eerste 50 jaar van haar bestaan gehouden aan die formule.
Het leger van de Verenigde Staten trok Vietnam, de Dominicaanse Republiek en Grenada binnen, terwijl Frankrijk en Engeland het Suezkanaal in handen probeerden te krijgen, maar als NAVO werd er niet opgetreden buiten het eigen grondgebied.
Dat gebeurde pas nadat de Sovjet-Unie en het Warschaupact, die jarenlang de rechtvaardiging waren geweest voor het bestaan van de NAVO, waren ingestort.
Mijn partij, de Socialistische Partij van Nederland, wijst elke poging van de Europese Unie om de grootmacht Amerika te imiteren af.
Ik kan niet instemmen met de bedoelingen die de heer Brok heeft met zijn verslag.
De delegatie van l' Autre Europe van de Fractie Unie voor een Europa van Nationale Staten heeft zonder aarzelen tegen het initiatiefverslag van de Commissie buitenlandse zaken, mensenrechten, gemeenschappelijke veiligheid en defensiebeleid gestemd dat de heer Brok hier heeft verdedigd.
Zoals elk jaar wordt in dit rituele verslag van het Europees Parlement, dat in principe de jaarlijkse balans van het GBVB betreft, de welbekende stapsgewijze methode toegepast waarbij wordt gepoogd van elke federalistische doorbraak op een bepaald terrein gebruik te maken om nog verder te gaan, zonder met de Verdragen of besluiten van de Europese Raden rekening te houden.
In dit geval betreft het de Raad van Helsinki en het gemeenschappelijk buitenlands beleid, waarvoor de rapporteur drie principiële doelstellingen formuleert die wij alleen maar kunnen verwerpen: de Europese activiteit in de wereld beperken tot die van de Unie, een echt Europees Ministerie van Buitenlandse Zaken instellen om de functies van de nationale ministeries over te nemen, en tenslotte de pijlerstructuur van de Europese Unie opgeven en de communautaire methode veralgemenen, door in het bijzonder de Hoge Vertegenwoordiger onder de verantwoordelijkheid van de Commissie te plaatsen.
In dit actieplan betreffende de structuren wordt slechts een enkel, nochtans zeer belangrijk element vergeten, namelijk de voorafgaande definitie en inhoud van een gemeenschappelijk buitenlands beleid.
De diplomatieke realiteit verschilt sterk van wat sommigen in het Parlement dromen. Het GBVB bestaat niet.
Als dat nog nodig was, werd dat onlangs bewezen door de erkenning, zonder een gemeenschappelijk standpunt af te wachten, van de Republiek Noord-Korea door het Verenigd Koninkrijk en Duitsland.
Het is dus duidelijk dat wij het gewicht van de Europese diplomatie kunnen vergroten door te proberen de besluiten, die in wezen het voorrecht van de nationale staten blijven, te harmoniseren, indien dat wenselijk, opportuun en doeltreffend is, en niet door totaal ondoeltreffende structurele beperkingen op te leggen.
Onze fractie heeft daarom opnieuw tegen de absurde voorstellen gestemd om de nationale diplomatieke diensten naar het communautaire niveau over te hevelen, zoals in de paragrafen 74 en 75 van de resolutie staat, om de delegaties van de Unie in echte Europese ambassades om te vormen en om een Europese school voor diplomatie op te richten.
Het voorstel om al het diplomatieke personeel van de lidstaten, naar schatting 40.000 ambtenaren, ten dienste te stellen van een denkbeeldig buitenlands beleid, is al even surrealistisch als concreet.
Het verslag-Brok bevat veel punten waarmee de Britse conservatieve leden van het Parlement in kunnen stemmen, vooral met de nadruk die wordt gelegd op de uitbreiding van de Unie.
Er zijn echter een aantal specifieke elementen die we niet kunnen steunen, bijvoorbeeld:
dat de Commissie de verantwoordelijkheid voor het veiligheids- en defensiebeleid op zich dient te nemen door de post van Hoge Vertegenwoordiger voor het GBVB over te nemen (paragrafen 65, 66 en 68)
dat delegaties van de Commissie de rol van "EU-ambassades" op zich dienen te nemen en dat zij het werk van ambassades van de lidstaten dienen te coördineren (paragraaf 74).
een autonoom veiligheids- en defensiebeleid buiten de NAVO om (paragrafen 11 t/m 15)
De suggestie van militair ingrijpen door de Europese Unie in Azië (paragraaf 38)
Verslag-Lalumière (A5-0339/2000)
Mevrouw de Voorzitter, vorige week was ik in Rome.
Ik heb een neef, de zoon van mijn zus, die op de NAVO-bases in de Verenigde Staten heeft geleerd jachtvliegtuigen te besturen. Hij heeft zijn opleiding afgerond, dus hij kan nu aan de slag als piloot in de militaire luchtvaart.
Hij heeft van mij gehoord dat de Europese Unie een snelle interventiemacht aan het opzetten is, een leger dat snel kan optreden om de vrede in Europa en in de omliggende regio' s te handhaven. "Ach, daar zou ik graag aan meedoen!" heeft hij gezegd.
Maar dat is niet de reden dat ik hem noem, natuurlijk.
Als hij goed is, komt hij er wel. Ik noem hem omdat hij later in ons gesprek heeft gezegd: "Dat is een goed idee, dat Europese leger, en ook die Europese politie!
Waarom zouden we legers paraat houden om de grenzen tussen Italië, Frankrijk, Duitsland en Spanje te verdedigen? Die zijn er toch niet meer.
De legers samenvoegen is een goed idee."
De vijf Deense liberale leden van het Europees Parlement stemmen voor het verslag-Lalumière over het gemeenschappelijk veiligheids- en defensiebeleid, omdat wij het handelingsvermogen van de EU-lidstaten en dus ook van de NAVO willen versterken.
Deze nieuwe samenwerking zal alleen succesvol zijn als zowel de EU als de NAVO er versterkt uitkomen.
De Deense sociaal-democraten in het Europees Parlement steunen het verslag over de totstandbrenging van een gemeenschappelijk Europees veiligheids- en defensiebeleid.
Het verslag bevat echter enkele elementen die wij niet zonder meer kunnen steunen.
Ten eerste is het belangrijk vast te stellen dat Denemarken op grond van het voorbehoud op militair gebied geen strijdkrachten kan leveren voor de gemeenschappelijke Europese interventiemacht.
Ten tweede staan wij sceptisch tegenover de idee betreffende een echt Europees ruimtevaartbeleid, indien men daarmee beoogt in Europa hetzelfde defensiesysteem als in de VS op te zetten.
Voor onderzoeksdoeleinden en milieucontrole heeft een gemeenschappelijk Europees ruimtevaartbeleid echter wel voordelen te bieden.
Ten derde wordt in het verslag op verschillende plaatsen gepleit voor een actievere rol van het Europees Parlement bij de totstandbrenging van een gemeenschappelijk Europees veiligheids- en defensiebeleid.
Wij benadrukken dat de vaststelling van een dergelijk beleid een intergouvernementele aangelegenheid is, waarbij het Europees Parlement niet kan noch mag worden betrokken.
De verdere institutionalisering van het veiligheids- en defensiebeleid in de EU is een ontwikkeling die wij niet kunnen steunen.
Elke lidstaat moet zelf kunnen beslissen in hoeverre hij aan een gemeenschappelijk Europees veiligheids- en defensiebeleid wil deelnemen.
Het is overigens niet de taak van het Europees Parlement te definiëren hoe groot de interventiemacht moet zijn en of er zowel marine- als luchtvaartstrijdkrachten dienen te zijn.
Wij vinden het zinloos lidstaten die niet aan een bepaalde operatie willen deelnemen, te verplichten mee te betalen, zoals het Europees Parlement voorstelt, omdat de landen in kwestie dan betrokken worden bij een conflict waarmee ze niets te maken willen hebben.
Om dezelfde reden is het ook belangrijk de neutrale lidstaten niet voor het hoofd te stoten.
Hun wens om neutraal te zijn moet in alle opzichten gerespecteerd worden.
Wij hebben uiteraard tegen het verslag gestemd.
Onder het mom van de ontwikkeling van een Europees veiligheids- en defensiebeleid verklaart de rapporteur onomwonden dat een militair beleid ten dienste van de doelstellingen van het buitenlands beleid van de Europese Unie onontbeerlijk is. Het gaat dus om de belangen van imperialistische machten en grote kapitalistische groepen die Europa beheersen en de koers van de Unie bepalen.
Wij zijn des te meer tegen dat imperialistische militaire regime gekant, omdat hier daarover een uitgesproken consensus bestaat. De overgrote meerderheid van de fracties, van extreem-rechts via de groenen tot de PSE-Fractie, staat duidelijk achter het beleid.
Dat beleid is natuurlijk tegen de volkeren gericht. Het is gericht tegen hen die onder imperialistische militaire interventies van de Unie en haar bondgenoten te lijden zouden hebben, zoals onlangs in de Balkan.
Het is echter ook gericht tegen de volkeren van de Europese Unie, die in elk geval de nieuwe, in het verslag gevraagde wapenuitgaven moeten financieren en zelfs niet zeker weten of die troepen in naam van de ordehandhaving op een dag niet tegen hen zullen worden ingezet.
- (IT) Europa moet ook een politieke Unie worden en niet alleen een economische.
Daarom zijn ook de Italiaanse communisten voorvechters van een snelle toetreding van de kandidaat-landen, voor de verwezenlijking van een groter Europa met als basis de Europese cultuur en de beste democratische tradities.
Op dit terrein zijn alle tegenstellingen tussen West-Europa en Midden- en Oost-Europa overwonnen. Nu moet ook de militaire organisatie van de NAVO, die zo langzamerhand volkomen uit de tijd is, worden verlaten, ten gunste van een Europees leger dat onafhankelijk is van de Verenigde Staten.
Het Europese leger moet volledig Europees zijn, doeltreffend en doelmatig, en moet onder democratisch toezicht van de parlementaire instellingen staan.
Als er een dergelijk leger was geweest, dan zou de oorlog van de NAVO tegen Joegoslavië, gegeven de geschiedenis en de tradities van de deelnemende volkeren, niet hebben plaatsgevonden.
Daarom stemmen we voor het verslag-Lalumière, hoewel we talrijke bedenkingen en aanmerkingen hebben over het agressieve karakter van sommige delen van de resolutie. We zullen ervoor vechten om die agressie te voorkomen.
Om onder meer de volgende redenen hebben we tegen het verslag-Lalumière gestemd:
1.
Wij zijn van mening dat er vandaag de dag geen reële bedreigingen voor Europa bestaan. Het is daarentegen hoog tijd voor een actief ontwapeningsbeleid en uitbreiding van civiele middelen.
We zijn ervan overtuigd dat een vreedzaam Europa niet tot stand kan komen door middel van militaire bondgenootschappen.
De toekomstige conflicten worden niet opgelost door militair ingrijpen, maar door middel van een sociaal, economisch en ecologisch rechtvaardig beleid.
Ons vredesbeleid is gebaseerd op de conflicttheorie, volgens welke militarisering niet voor een veiligere en vreedzamere wereld zorgt, maar bijdraagt aan een grotere onveiligheid en een groter risico op militaire conflicten.
2.
Wij zijn van mening dat een civiele crisisbeheersing een waardevol instrument is voor conflictpreventie, iets waar in het verslag helaas niet voldoende aandacht aan wordt geschonken.
3.
Wij zijn van mening dat militaire acties in het kader van het gemeenschappelijk veiligheids- en defensiebeleid slechts uitgevoerd mogen worden na en in overeenstemming met resoluties van de VN-Veiligheidsraad. Een zienswijze die de rapporteur niet lijkt te delen.
4.
Het verslag is gebaseerd op een interventiefilosofie waar wij niet in geloven.
We vinden dat het internationaal recht en de soevereiniteit van de nationale staten gerespecteerd dienen te worden en als richtsnoer moeten dienen in de internationale politiek.
Er wordt gesproken over de gemeenschappelijke belangen en normen en waarden van de EU als reden voor militaire bewapening.
We zijn van mening dat er geen redenen bestaan voor een militarisering op grond van deze normen en waarden die niet worden gedefinieerd en waarvan we ons afvragen wat ze inhouden.
5.
Mevrouw Lalumière geeft duidelijk aan dat we in de toekomst binnen de EU mogelijk verplicht zullen zijn om alle grenzen met derde landen van de EU-lidstaten te verdedigen.
Dat gaat niet samen met de ongebondenheid van een aantal lidstaten.
6.
Verder wordt neutraliteit überhaupt niet genoemd in het verslag, en in de motivering van het verslag vermoeden we een gebrek aan respect tegenover landen die neutraal zijn.
In paragraaf 49 worden lidstaten verplicht die niet willen of kunnen deelnemen aan een taak om toch mee te doen en de taak te financieren.
Dit is evenmin verenigbaar met neutraliteit.
7.
Het idee van een uitgebreide defensie vinden wij een belediging van de kandidaat-landen die nu al een gespannen economie hebben en die eigenlijk moeten investeren in bijvoorbeeld sociale welvaart in plaats van in bewapening.
- (PT) Dit verslag is bijzonder verontrustend.
De goedkeuring ervan betekent dat het Europees Parlement zijn steun verleent aan een versterkte militarisering van de Europese Unie. Het initiatief sluit aan bij het doel om uiterlijk in 2003 een snelle interventiemacht op poten te zetten van 50.000-60.000 manschappen die binnen 60 dagen op de been gebracht kunnen worden, voor een jaar beschikbaar zijn en de nodige ondersteuning vanuit de lucht en de zee ontvangen.
Het dringt aan op de verdere ontwikkeling van de militaire middelen en capaciteiten van de Europese Unie en spoort de lidstaten ertoe aan op deze terreinen in de bestaande leemten te voorzien zoals zij onlangs op het gebied van het strategische luchtvervoer, kruisraketten en verkennings- en navigatiesatellieten hebben gedaan.
Een ander zorgwekkend punt is het voorstel om de lidstaten die niet aan een bepaalde missie willen deelnemen ertoe te verplichten een financiële bijdrage te leveren die over de aan de oorlog deelnemende lidstaten wordt verdeeld.
Wij delen ook allerminst de voldoening over de kaderovereenkomst die zes Europese landen in Farnborough hebben gesloten teneinde de herstructurering van de defensie-industrie in Europa te bevorderen. Daarin wordt een ruimtelijk beleid uitgestippeld dat de civiele en militaire aspecten van het gebruik van de ruimte en de beschikbare nationale en multinationale militaire middelen omvat.
Tot slot maakt het verslag gewag van de mogelijkheid dat in Nice de definitieve organen van het GBVB - Militair Comité en Militaire Staf - worden opgericht. De bevoegdheden en het beslissingsvermogen van deze organen zullen de tenuitvoerlegging van het gemeenschappelijk veiligheids- en defensiebeleid nog bespoedigen.
Daarom kunnen wij alleen maar tegenstemmen.
Als op de Top van Nice tot de oprichting van de kern van een Europees leger wordt besloten, wordt daarmee bevestigd dat een Europese macht in het leven zal worden geroepen die haar belangen overal in de wereld zal verdedigen.
Dat bewijst het imperialistische karakter van die macht. Het gaat immers om de bescherming van investeringen in het buitenland, de verovering van markten, de toegang tot grondstoffen en de exploitatie van goedkope arbeid.
In het kader van de NAVO zal die strijdmacht samen met de Verenigde Staten in actie komen.
In de eerste plaats zal het Europese leger worden gebruikt om de onmiddellijke omgeving van de Europese Unie te stabiliseren.
De inlijving van Oost-Europa en Noord-Afrika op het gebied van de handel kan de sociale ongelijkheid alleen maar verscherpen en zal tot sociale onlusten, lokale militaire conflicten en massale volksverhuizingen leiden.
In de toekomst zal de Europese Unie, door haar diplomatieke en militaire krachten te coördineren, met meer succes proberen te doen wat de lidstaten gedurende de gehele voorbije eeuw hebben gedaan, en dat allemaal onder het voorwendsel van het behoud van de vrede en van humanitaire operaties.
Wij hebben geen behoefte aan een euromilitarisme.
Net als tegen de NAVO en ons eigen nationale leger zijn wij tegen het Europese leger gekant.
Als wij, om de Verenigde Staten de loef af te steken, onze Europese militaire industrie (EADS, Dassault, BAE) willen ontwikkelen, zal het eerste gevolg daarvan een drastische verhoging van de militaire begroting en de overheveling van het wetenschappelijke en technologische onderzoek naar de militaire sector zijn.
Bij dit nieuwe imperialistische plan van de Europese Unie hebben de werknemers niets te winnen maar alles te verliezen.
In mijn stemverklaring bij het verslag-Brok heb ik aangegeven dat ik het optreden van legers van lidstaten van de Europese Unie buiten het eigen grondgebied niet zie als een bijdrage aan defensie of veiligheid.
Het 50-jarig bestaan van de NAVO werd gevierd met de eerste NAVO-oorlog.
Die oorlog stelde Milosevic in staat om nog een jaar langer te blijven regeren over Servië en Montenegro, want hij kreeg daardoor de kans om zich op te werpen als de beste garantie voor de Serviërs tegen buitenlandse agressie.
De rapporteur noemt nu een aantal redenen om buiten het eigen grondgebied op te treden. Eén daarvan is de terechte verontwaardiging over etnische conflicten buiten de Unie.
Het is goed dat we ons daarmee bezighouden in de vorm van bemiddeling, het aandragen van modellen voor bestuurlijke oplossingen en het verlenen van humanitaire steun aan diegenen die zich als gevolg van zo' n conflict genoodzaakt voelen om te gaan verhuizen.
Met militaire middelen van buitenaf komt er geen oplossing, want die neemt de oorzaak van het conflict niet weg en verandert de publieke opinie niet.
De vrees dat energievoorraden niet voor de lidstaten beschikbaar komen kan al helemaal geen geldige reden zijn voor eenzijdig ingrijpen.
Ik heb tegen het verslag gestemd.
Van de vele punten in het verslag waar ik kritisch tegenover sta, wil ik de volgende voorbeelden bespreken:
Paragraaf 49: "verlangt in ieder geval dat een lidstaat die niet aan een taak wenst deel te nemen, in naam van de solidariteit tussen de lidstaten gehouden is een financiële bijdrage te leveren die over de deelnemende lidstaten wordt verdeeld".
Paragraaf 50: "is tenslotte van mening dat de Petersbergtaken uiteindelijk uit de algemene begroting van de Europese Gemeenschappen bekostigd moeten worden, wat een wijziging van artikel 28 VEU en van de financiële vooruitzichten noodzakelijk zal maken".
Deze paragrafen gaan mijns inziens zo ver dat het moeilijk wordt om het recht te handhaven van neutrale landen zoals Zweden op autonome besluitvorming binnen het defensiebeleid alsmede het recht om niet betrokken te worden bij een gewapend conflict.
De formuleringen in het verslag voeren daarom te ver en zijn derhalve voldoende reden om tegen het verslag in zijn geheel te stemmen.
Ik waardeer de poging tot het ontwikkelen van een gemeenschappelijk Europees veiligheidsbeleid, maar ik ben tegen de ontwikkeling van een gemeenschappelijke militaire defensie.
Het verslag bevat bijvoorbeeld verregaande formuleringen betreffende het GBVB en de NAVO over "dreigen met het gebruik van geweld" als pressiemiddel bij conflictpreventie, wat direct in strijd is met het VN-Handvest.
Hetzelfde geldt voor de formuleringen over het verbeteren van het vermogen van de EU om vijandig luchtafweergeschut te penetreren en voor formuleringen over een marineluchtvaartinterventiemacht, alsmede formuleringen over hechtere samenwerking wat betreft een wederzijdse defensiewaarborg.
Daarom kan ik het verslag niet steunen.
Ik steun het verslag in grote lijnen, maar ik wil aangeven dat ik een afwijkende mening heb over paragraaf 49.
Daarin wordt verlangd dat lidstaten die niet aan een taak wensen deel te nemen gehouden zijn, gezien de solidariteit tussen de lidstaten, een financiële bijdrage te leveren die over de deelnemende lidstaten wordt verdeeld.
Een dergelijke eis voert naar mijn mening te ver.
Verslagen-Brok (A5-0340/2000) en -Lalumière (A5-0339/2000)
Wij hebben om verschillende redenen tegen de verslagen-Brok en -Lalumière gestemd.
Wij vinden dat bewapening en de bijhorende stijging van de militaire uitgaven niet beantwoorden aan de uitdagingen die Europa nu moet aangaan.
In dit decennium na de omwentelingen in het oosten krijgen de kandidaat-landen met deze verslagen een verkeerd signaal betreffende "het Europees vredesproject".
Ten tweede kan het verslag aanleiding geven tot een breuk met de niet-gebonden landen, die betrokken worden in het gemeenschappelijk Europees veiligheids- en defensiebeleid dat ze mee moeten financieren.
De leuze "eenheid in verscheidenheid" lijkt te verstommen, vooral voor de niet-gebonden lidstaten, ook in het geval slechts een deel van de inhoud van de verslagen ten uitvoer wordt gelegd.
De invoering van een nieuw territoriaal defensiebeleid dat ook in de toekomst tot de bevoegdheid van een vice-voorzitter van de Commissie zou behoren, kunnen wij evenmin steunen.
Een dergelijke breuk met de NAVO, alleen om de grenzen van Europa te hertekenen, staat mijlenver van de verbloemde woorden na de val van de muur.
Wij hebben absoluut geen behoefte aan nog meer militaire structuren.
Het ware daarentegen goed voor het imago van de EU dat ze zich zou concentreren op civiele en humanitaire oplossingen in plaats van de Petersbergtaken alle prioriteit te verlenen.
Verslag-Theorin (A5-0308/2000)
Mevrouw de Voorzitter, ik heb voor deze maatregel gestemd, omdat ik vind dat alle pogingen om vrede te stichten, vooral in gebieden waar burgeroorlogen en maatschappelijke conflicten woeden, door de Partij van de Gepensioneerden gesteund moeten worden.
Een kritische opmerking voor mevrouw Theorin: onder de talrijke voorstellen die zij heeft ingediend om vrouwen meer invloed te geven op conflictregeling in oorlogsgebieden ontbreekt een voorstel om vrouwen op te nemen in de hogere echelons van de legerhiërarchie.
Mevrouw de Voorzitter, u houdt ons rumoerige Europees Parlement zo vaardig in toom, u zou vast ook in staat zijn een legeronderdeel te leiden bij vredesmissies in oorlogsgebieden. Op die manier zou ook u aan de gunstige invloed van vrouwen op de vrede bijdragen.
Op zich was het idee van de Commissie rechten van de vrouw en gelijke kansen om een initiatiefverslag op te stellen over de participatie van vrouwen aan vreedzame conflictregeling acceptabel.
Wat daarbij echter uit de bus is gekomen is eigenlijk een soort etikettenbedrog. Slechts weinig van hetgeen in de negeneneenhalve bladzijde lange resolutie staat heeft echt iets te maken met dit thema.
Er zijn 18 verwijzingen naar documenten, verklaringen, overeenkomsten, resoluties van de VN en de Veiligheidsraad en actieplannen. Daarmee zijn honderden bladzijden gemoeid waarvan de draagwijdte velen van ons niet eens kunnen overzien.
De resolutie bestaat uit 19 overwegingen en 23 paragrafen met 36 alinea' s.
In welgeteld zes paragrafen staat iets dat te maken heeft met het eigenlijke thema.
De rest is volgestopt met opmerkingen over geweld, seksueel wangedrag van Europese soldaten tijdens vredesmissies - over de Serviërs wordt met geen woord gerept -, plaatsing en belichting van latrines in vluchtelingenkampen, eisen inzake het asiel- en immigratiebeleid, abortus, adoptie, naar geslacht opgesplitste analyses, de oprichting van ministeries voor vrouwenzaken in de lidstaten, enzovoort.
Een leraar zou bij de beoordeling van een dergelijk opstel zeggen: niet terzake doend!
Ik kan niet instemmen met een dergelijk samenraapsel waarmee regelrecht misbruik wordt gemaakt van een thema om ons bepaalde ideologische eisen ten aanzien van de zojuist genoemde vraagstukken aan te wrijven.
Ik zet mij nu al schrap, want ik weet dat ik met mijn stem zal worden beschouwd als een tegenstandster van de participatie van vrouwen aan vreedzame conflictregeling.
Ik ben daar echter geen tegenstandster van, integendeel!
, schriftelijk.
(EN) Ik ben het eens met het verslag van mijn collega Maj-Britt Theorin.
Zoals zij in de tekst duidelijk maakt, worden tijdens gewapende conflicten seksueel geweld en massale verkrachting van vrouwen stelselmatig als strijdmiddel gebruikt.
Ook steun ik haar oproep aan de lidstaten om al de nodige stappen te ondernemen om artikel 75 van het Vierde Protocol van Genève te wijzigen zodat verkrachting, gedwongen bevruchting en seksuele slavernij worden gedefinieerd als oorlogsmisdaden.
Tevens steun ik haar oproep voor de ratificatie van het Verdrag van Rome met betrekking tot het Internationale Strafhof.
De rapporteur moet ook worden gesteund in haar oproep aan de Commissie en de lidstaten om bij de organisatie van vluchtelingenkampen die door de Europese Unie worden gefinancierd en bij hun asiel- en immigratiebeleid rekening te houden met genderverschillen. Er kan bijvoorbeeld asiel worden toegekend aan vrouwen die tijdens een gewapend conflict zijn verkracht.
Wij steunen het verslag in grote lijnen, maar we hebben moeite met de gedetailleerdheid in sommige onderdelen ervan. Omdat het in strijd is met het subsidiariteitsbeginsel wordt dit weerspiegeld in ons stemgedrag.
Het verslag gaat bovendien verder dan zijn oorspronkelijke opdracht, zoals blijkt uit de titel ervan.
Veel problemen die in het verslag worden besproken, zijn in hoge mate reëel, maar horen niet thuis in dit document.
, schriftelijk.
(EN) In het verslag "Preventie en oplossing van gewapende conflicten: genderkwesties" tracht mevrouw Theorin de lezer op de hoogte te stellen van de rol van vrouwen in vreedzame conflictregeling.
Eigenlijk is dit nogal verwarrend, want de titel van het verslag stemt niet volledig overeen met de inhoud.
Een aantal bepalingen - waaronder het straffen van verkrachters, het zodanig inrichten van kampen dat ze veilig zijn voor vrouwen, en zorgen dat vrouwen in moeilijke omstandigheden genoeg voedsel en medische hulpmiddelen tot hun beschikking hebben - zijn zeker goed.
Maar de inhoud van het document gaat nog veel verder.
Jammer genoeg heeft het verslag duidelijk tot doel om de internationale abortuswetgeving terzijde te schuiven of zelfs om geloofsopvattingen die abortus verbieden af te straffen of te onderdrukken.
Deze impliciete doelstelling is in strijd met de grondwet van mijn land, Ierland, en is zonder enige twijfel ook in strijd met de wetgevingssituatie in andere landen die abortus niet willen aanmoedigen, maar juist terugdringen.
Ook al erken en steun ik de participatie van vrouwen in vreedzame conflictregeling volledig, toch zie ik mijzelf helaas genoodzaakt om tegen dit nogal warrige verslag stemmen.
Verslag-Smet (A50301/2000)
Het enige positieve aan dit verslag is dat daarin op een Europese definitie van huishoudelijk werk en een duidelijke beperking van het maximale aantal werkuren wordt aangedrongen.
Het verslag betreft zogezegd het huishoudelijk personeel, maar houdt zich vooral met de belangen van hun werkgevers bezig. Dat zou niet aanstootgevend zijn, als het slechts om een minderheid van de werkgevers zou gaan, namelijk om ouderen die alleen wonen en thuishulp nodig hebben.
De behoeften van deze groep worden echter alleen maar vermeld om ons de fiscale aftrekbaarheid van huishoudelijke diensten en de aanpassing van de tarieven en kosten aan de financiële mogelijkheden van de particulieren in de maag te splitsen.
Als dat wordt aangenomen, zal dat het vooral rijke gezinnen mogelijk maken hun huishoudelijke uitgaven met geld van de gemeenschap te laten subsidiëren.
Extra cynisch is dat in de toelichting het huishoudelijk personeel verantwoordelijk wordt gesteld voor het feit dat hun werkgevers hen zwart laten werken.
Wegens de enkele elementaire rechten die in het verslag zijn opgenomen, stemmen wij niet tegen, maar ook niet vóór het verslag.
Wij stemmen tegen dit verslag over het zogeheten huishoudelijk werk.
Het introduceren van dit soort modellen, die onder andere in België en Denemarken soms "nieuwe arbeidsmarkt" worden genoemd, wijst eenduidig op het in stand houden van een lagere arbeidersklasse die voornamelijk uit migrantenvrouwen bestaat, maar tevens uit mannen en langdurig werklozen.
Om een dergelijke arbeidsmarkt met behulp van fiscale prikkels te stimuleren, is ons inziens stuitend.
Het belastinggeld moet op een andere manier gebruikt worden, bijvoorbeeld om mensen de kans te geven zich te ontwikkelen en hun keuzemogelijkheden in hun leven te geven.
De problemen die worden besproken in het verslag kunnen worden opgelost door middel van een humaan asiel- en vluchtelingenbeleid, door arbeid zo te organiseren dat er een evenwicht ontstaat tussen werk en vrije tijd alsmede door een solidaire, maatschappelijke verantwoordelijkheid voor personen met speciale behoeften.
Tienduizenden vrouwen in de Europese Unie zouden blij zijn als wij ons hier gingen bezighouden met de wettelijke regeling van illegaal huishoudelijk werk, als zij het maar wisten!
Het voordeel van dit verslag is ongetwijfeld dat het bestaat.
Ik ben echter niet zeer ingenomen met enkele formuleringen daaruit.
In mijn land, Luxemburg, verkeren wij in een normale situatie en maken we geen onderscheid tussen werknemers in de ambachtelijke sector, of zij nu in de industrie of in het huishouden werkzaam zijn.
Zij hebben het recht op het wettelijk minimumloon en op deelneming aan de ziektekosten-, ongevallen- en pensioenverzekering.
Met andere woorden, zij worden niet gediscrimineerd ten opzichte van andere werknemers.
Dat is natuurlijk een bijna ideale situatie, als ik tenminste de voorstellen in het verslag lees voor mogelijke uitzonderingsregelingen.
Ik zie bijvoorbeeld niet in waarom de arbeidsrelatie van een huishoudelijke hulp een atypische relatie moet zijn.
Het is toch te gek om los te lopen dat wij in de eenentwintigste eeuw de lidstaten nog moeten aanbevelen huishoudelijke hulpkrachten recht te geven op sociale verzekering en gepaste pensioenvoorzieningen.
Voor mij kan het evenmin door de beugel dat geëist wordt op nationaal niveau bij huishoudelijk werk de prijzen en kosten aan te passen aan de financiële mogelijkheden van de particulieren.
De eis tot vereenvoudiging van de administratieve formaliteiten is daarentegen wel zinvol.
In Luxemburg hebben wij in het kader van het nationaal werkgelegenheidsplan al besloten een dergelijke vereenvoudiging door te voeren.
Dat functioneert ook prima en is een model dat ik - in aller bescheidenheid - ook anderen van harte wil aanbevelen.
Ook de eis betalingen voor huishoudelijke prestaties aftrekbaar te maken van de belasting gaat de goede kant uit. Daardoor kan men het verschil verminderen tussen zwartwerkers en aangemelde werknemers.
De nationale regeringen moeten hier gul en grootmoedig zijn, opdat werknemers en werkgevers worden aangemoedigd op te houden met zwartwerk.
Ik wil ook waarschuwen tegen het verlenen van een werkvergunning aan vrouwelijke immigranten.
De bendes die zich bezighouden met vrouwenhandel zullen zich in de handen vrijwen en natuurlijk alle vrouwen die illegaal in de EU-landen worden binnengeloodst opgeven als hulpjes in de huishouding.
Willen wij dat?
Ik dacht van niet.
Daarom moeten wij voorzichtig zijn met dergelijke veranderingen. Daar kan misbruik van worden gemaakt.
Wij hebben tegen het verslag-Smet gestemd over de normalisering van huishoudelijk werk.
De rapporteur is van mening dat er op Europees niveau een wettelijk kader nodig is dat het mogelijk maakt dat mensen die huishoudelijke diensten aanbieden onder een wetgeving voor arbeidsveiligheidsvoorzieningen vallen.
Mevrouw Smet stelt onder andere de invoering voor van een Europese definitie van huishoudelijk werk.
Bovendien wil de rapporteur dat de lidstaten belastingaftrek voor huishoudelijk werk invoeren, zodat het verschil tussen de kosten voor "zwart" en "wit" werk kleiner wordt.
Er is veel vraag naar huishoudelijk werk.
Door de hoge belastingen in zowel Zweden als de overige EU-landen ontmoeten vraag en aanbod elkaar niet op de witte markt.
De inkomstenbelasting, sociale premies en BTW drijven de uurtarieven op tot niveaus die bijna geen enkel huishouden met een normaal inkomen bereid is te betalen.
Zo goed als al het huishoudelijk werk dat tegen betaling wordt uitgevoerd, is momenteel zwart werk.
Op deze markt zijn veel vrouwen en jonge mensen werkzaam.
Ze hebben geen rechten, ze zijn niet verzekerd, ze bouwen geen pensioen op, ze hebben geen recht op ziektegeld en hebben geen sociale zekerheid.
Voor te veel jonge mensen is zwart werk hun eerste contact met de arbeidsmarkt.
Het is zeer betreurenswaardig dat door onredelijke belastingregels mensen op deze manier worden gedwongen om zwart te werken.
Daarom zijn we het eens met de rapporteur dat het verschil tussen de kosten voor "zwart" en "wit" werk kleiner moet worden en wij zijn van mening dat de lidstaten een belastingverlaging op huishoudelijk werk moeten invoeren.
Mensen die huishoudelijk werk uitvoeren, zijn op deze manier verzekerd, kunnen een pensioen opbouwen, hebben recht op ziektegeld en sociale zekerheid.
Daarentegen zijn we erop tegen dat er op Europees niveau een gedetailleerd wettelijk kader voor huishoudelijk werk wordt ingevoerd.
Omdat we vinden dat deze kwesties op nationaal, regionaal of lokaal niveau dienen te worden behandeld, stemmen we tegen het verslag.
Het is goed dat mevrouw Smet onze aandacht vestigt op de zwakke rechtspositie van huishoudelijke hulpen die zwart werken.
Mevrouw Smet vraagt om een Europese definitie van het begrip "huishoudelijk werk" . Tevens verzoekt zij de lidstaten om statistieken met betrekking tot zwart huishoudelijk werk op te stellen en regelmatig aan de actualiteit aan te passen.
Ze wil dat huishoudelijk werk als een volwaardig beroep wordt beschouwd. Ook vraagt ze om een Europese wet- en regelgeving inzake de rechten van deze werknemers, daar op dit moment hun rechtspositie nog per land verschilt.
Mevrouw Smet geeft ook aan dat bij de opstelling van regels en wetten met betrekking tot arbeid rekening dient te worden gehouden met de werksituatie en werkverhoudingen van huishoudelijk werkers.
Daarnaast onderstreept zij het belang om in alle lidstaten het principe door te voeren dat bepaalt dat elke arbeidsovereenkomst wordt aangemeld. Ook benadrukt zij dat zowel werkgevers als werknemers moeten worden voorgelicht over hun rechten en plichten met betrekking tot arbeidsovereenkomsten.
Tenslotte verzoekt zij de lidstaten om de afgifte van visa voor huishoudelijk personeel van diplomaten te koppelen aan minimale arbeidsvoorwaarden.
We dienen dit verslag zorgvuldig in overweging te nemen.
Vrouwenarbeid heeft een lange geschiedenis van slechte betaling, slechte arbeidsomstandigheden, een slechte rechtspositie en seksuele intimidatie.
Dat is nog sterker het geval als het gaat om werk van arme vrouwen in de huishoudens van de rijken.
Dat werk wordt veelal informeel geregeld zonder vakbond, ondernemingsraad, premiebetaling en collectieve arbeidsovereenkomst.
De werkneemster wordt niet of nauwelijks beschermd en is in vele gevallen grotendeels afhankelijk van de willekeur van de werkgever.
Het allerergste wordt het als het ook nog eens gaat om vrouwen uit verre landen, die dit werk uit nood hebben aanvaard en die geen andere mogelijkheid hebben om in hun levensonderhoud te blijven voorzien.
Het is een beroepsgroep die in onze nog steeds sterk door mannen gedomineerde wereld vaak wordt vergeten.
Ieder kan beseffen dat er misstanden mogelijk zijn, maar velen zijn geneigd om de omvang van die misstanden en de gevolgen voor de betrokkenen sterk te onderschatten.
Dit initiatiefverslag is een nuttig resultaat van het bestaan van de Commissie voor de rechten van de vrouw en gelijke kansen.
De gevoerde gesprekken met betrokken organisaties en de inventarisatie van de problemen herinneren aan onderzoeksrapporten over de positie van arbeiders van meer dan een eeuw geleden.
Hoewel mijn fractie het verslag te beperkt vindt en de conclusies te bescheiden, vormen ze wel een zinvolle aanzet tot stappen in de goede richting.
Wij staan positief tegenover het idee om huishoudelijk werk te integreren in de arbeidsmarkt, maar we hebben moeite met de gedetailleerdheid op EU-niveau in sommige delen van het verslag. Deze zijn in strijd met het subsidiariteitsbeginsel.
Het verslag gaat bovendien verder dan zijn oorspronkelijke opdracht, zoals blijkt uit de titel ervan.
Verslag-Guy-Quint (A5-0327/2000)
Mevrouw de Voorzitter, ik zal geen misbruik maken van uw tijd om uit te leggen waarom ik voor het verslag-Guy-Quint heb gestemd, maar ik moet wel zeggen dat het voor ouderen en gepensioneerden erg belangrijk is te weten hoe de middelen van de Europese Unie worden besteed, hoe ze worden benut door de administratie van de Commissie.
Pensioengerechtigden in heel Europa hebben namelijk aan den lijve ondervonden wat het betekent als geld slecht wordt beheerd.
Ze hebben de nationale regeringen hun pensioenpremies betaald, en die hebben als behendige goochelaars hun geld vliegensvlug in het niets doen verdwijnen.
Ik zou niet willen dat voorzitter Prodi, als zo' n behendige goochelaar, een moderne Europese Houdini, erin zou slagen het geld van alle Europese burgers te doen verdwijnen.
Ik zeg het maar. Dat doet hij vast niet, maar toch wil ik erop wijzen, uit naam van de gepensioneerden.
In maart 1999 trad de Commissie na verschillende schandalen en wanordelijkheden af.
Dat aftreden, na een lang rottingsproces, mag ons echter niet doen vergeten dat de Commissie-Delors een zwaardere verantwoordelijkheid droeg dan de volgende Commissie.
Na dat aftreden, opgelegd door de gekozen vertegenwoordigers van de Europese naties, bleek dat een diepgaande hervorming van de werkmethodes van de verschillende directoraten-generaal van de Commissie, van de besluitvormingsprocedures en van de structuren onontbeerlijk was om de beschikbare middelen voor het beheer van de inkomsten en het communautaire beleid beter te gebruiken.
Ondanks de zware tekortkomingen in het verleden zal de Fractie Unie voor een Europa van Nationale Staten niet a priori kritiek op de Commissie en de hervorming daarvan leveren.
Het is echter duidelijk dat die hervorming in de eerste plaats moet dienen om het - terecht sterk aangetaste - vertrouwen van de publieke opinie in de Europese instellingen te herstellen, en dat, zoals in het verslag staat, 'door een aanzienlijke verbetering van prestaties en efficiëntie', maar ook door een transparanter werkwijze.
De Commissie moet daarom tijdens de gehele duur van het programma regelmatig verslag uitbrengen. Ook de eindbalans, die in december 2002 wordt verwacht, is daarom belangrijk.
De vaststelling van de activiteitengestuurde begroting vergt, zoals u weet, een wijziging van het Financieel Reglement, waarvan artikel 19 voorziet in een scheiding tussen de administratieve kredieten - deel A - en de operationele kredieten - deel B. De Commissie zal bijgevolg goed moeten opletten om de bevoegdheden van het Parlement met betrekking tot de toewijzing van kredieten niet aan te tasten.
De Franse delegatie zal zich natuurlijk tegen de toepassing van de medebeslissingsprocedure voor een wijziging van het Financieel Reglement verzetten.
Door aan te dringen op de ontmanteling van de BAT' s om de verantwoordelijkheid van de Commissie voor de uitvoering van de programma' s te versterken, heeft het Parlement de Commissie duidelijk willen maken dat 'alleen de taken die geen verband houden met de openbare dienst via occasionele contracten aan de particuliere sector kunnen worden uitbesteed' .
Wat de comitologie betreft, hekelt de Fractie Unie voor een Europa van Nationale Staten de federalistische visie in het verslag, waarin wordt beweerd dat de lidstaten via de beheers- en reglementeringscomités de beheersautonomie van de Commissie aantasten en hun verweten wordt dat ze 'in deze comités nationale belangen verdedigen die soms strijdig zijn met de belangen van de Gemeenschap' .
De rapporteur is zelfs van mening dat 'de hervorming van de Commissie te baat moet worden genomen om het optreden van de comités te beperken tot gebieden waarmee geen uitgaven gemoeid zijn' .
Het communautaire beleid moet de uitdrukking zijn van de pragmatische akkoorden tussen de landen van de Unie.
Wij vinden dat de lidstaten, in het bijzonder gelet op de algemene bureaucratische ondoorzichtigheid en de schandalen en wanordelijkheden van het recente verleden, juist meer dan ooit bij de besluitvormingsprocedures moeten worden betrokken.
De wil van rapporteur om hun invloed uit te schakelen is in dat opzicht zeer verhelderend.
De voorstellen van de Commissie in het kader van de hervorming doen ook een aantal vragen in verband met het personeel rijzen.
Ik zal het over slechts een van die vragen hebben. Ongeveer 600 ambtenaren, minder dan 3% van het personeel, zou vervroegd moeten uittreden.
De diensten van de Commissie zeggen ons dat dit besluit geen enkel effect op de begroting zal hebben...
Onze fractie hoopt dat dit waar is, maar dat is niet voldoende. In het bijzonder moet erop worden toegezien dat de statutaire bepalingen in acht worden genomen en dat die maatregelen de andere prioriteiten van de hervorming niet verdoezelen en geen aanleiding zijn voor politieke afrekeningen.
Voorts is algemeen bekend dat bepaalde nationaliteiten duidelijk oververtegenwoordigd zijn in de ondergeschikte graden van categorieën C en D, om de verborgen budgettaire reden dat het betrokken personeel de ontheemdingstoeslag van 16% niet krijgt.
Die discriminerende praktijken zijn onaanvaardbaar.
In al onze landen is er werkloosheid. De Commissie zou er goed aan doen van de vervroegde uittreding en de indienstneming van honderden nieuwe ambtenaren gebruik te maken om orde op zaken te stellen.
Op dezelfde wijze moet paal en perk worden gesteld aan het nepotisme en de ondoorzichtigheid in de diensten van de Commissie, in het bijzonder wat de indienstneming van tijdelijk personeel betreft.
Tenslotte wijst de Fractie voor een Europa van Nationale Staten erop dat de burgers van de Europese Unie meer dan ooit verwachten dat bij de hervorming en indienstneming rekening zal worden gehouden met de diversiteit van meningen en overtuigingen in onze landen.
Verslag-Pomés Ruiz (A5-0329/2000)
Mevrouw de Voorzitter, ik heb voor het verslag-Pomés Ruiz gestemd.
Het is van het grootste belang dat de begrotingen en de uitgaven voor de activiteiten van de Commissie kunnen worden gecontroleerd.
Ik heb echter vooral voor gestemd omdat ik graag zou willen - en dat wil ik in dit Parlement naar voren brengen - dat we bij de controle van de rekeningen, dus de controle hoe het geld van de Commissie is besteed, niet alleen de cijfers controleren: vier plus vier is acht, acht plus acht is zestien, zestien plus zestien is tweeëndertig, tweeëndertig plus tweeëndertig is vierenzestig.
Naast de cijfers moet ook dat worden gecontroleerd.
In een nog recent verleden hebben verschillende schandalen en wanordelijkheden geleid tot het aftreden van de Commissie in maart 1999.
Dat aftreden heeft duidelijk gemaakt dat een diepgaande hervorming van de structuren en procedures, maar ook van de werkmethodes van de diensten van de Commissie onontbeerlijk was om de middelen in het communautaire beleid optimaal te gebruiken.
De voorstellen in het Witboek zijn grotendeels ingegeven door het tweede verslag van het comité van onafhankelijke deskundigen en moeten de Commissie in staat stellen voor een organisatiestructuur en optimale werkmethodes te zorgen om zich zo goed mogelijk van de haar door het Verdrag toegewezen taken te kwijten. Daarbij mag ze echter haar eveneens in het Verdrag vastgelegde prerogatieven niet te buiten gaan, zoals in het verleden te vaak is gebeurd.
Op grond van de rechten en bevoegdheden die het door het Verdrag zijn toegekend, moet het Europees Parlement de Commissie grondig controleren, in het bijzonder wat de transparantie en de uitvoering van de begroting van de Europese Unie betreft.
De burgers van onze vijftien landen, die hun vertegenwoordigers kiezen, zouden er geen begrip voor hebben als wij dat niet zouden doen. Het gaat immers om hun geld.
Het succes van de in het Witboek voorgestelde hervorming zal worden beoordeeld aan de hand van de resultaten op het gebied van het gebruik van de menselijke en financiële middelen via een doeltreffend toezicht, controlemechanismen en passende sancties.
Wat de gedragsregels in het politieke leven betreft, begroet de Fractie Unie voor een Europa van Onafhankelijke Staten de gedragscodes voor de betrekkingen tussen de leden van de Commissie en tussen de diensten van de Commissie en het publiek, op voorwaarde natuurlijk dat die teksten een rechtsgrondslag hebben.
De betalingsachterstand bij de Commissie is vaak ongerechtvaardigd.
Het is dan ook belangrijk dat daaraan zo snel mogelijk iets wordt gedaan. De verschuldigde bedragen moeten sneller worden betaald.
De situatie schaadt immers de werking van alle Europese instellingen. Het communautaire beleid houdt morele en financiële verplichtingen tegenover onze burgers en tegenover burgers van derde landen in.
Wij moeten er dus voor zorgen dat die verplichtingen veel beter worden nageleefd dan in het verleden het geval was.
Wat het personeel betreft, moeten de verdiensten van de ambtenaren en een veel grotere transparantie op het gebied van personeelsbeleid in het algemeen de sterke punten van de nieuwe administratieve hervorming worden.
De Fractie Unie voor een Europa van Nationale Staten begroet in principe het antwoord van het Witboek van de Commissie op het verzoek van het Parlement om haar personeelsbeleid grondig te hervormen.
De Fractie Unie voor een Europa van Nationale Staten wijst er daarom op dat de hervorming van de Commissie er op het gebied van de indienstneming van personeel toe moet leiden dat meer aandacht wordt besteed aan de verschillende meningen en overtuigingen in onze landen met betrekking tot het verleden en de toekomst van Europa.
De burgers van onze respectieve landen zouden er geen begrip voor hebben als dat niet zou gebeuren.
Ook aan de ondoorzichtigheid en de vriendjespolitiek bij indienstnemingen, in het bijzonder van tijdelijk personeel, moet paal en perk worden gesteld.
De Fractie Unie voor een Europa van Nationale Staten is in dit stadium in principe niet tegen de vervroegde uittreding van verschillende honderden ambtenaren, op voorwaarde dat de statutaire bepalingen in acht worden genomen, dat die vervroegde uittreding de prioriteiten van de hervorming niet verdoezelt, dat ze geen budgettaire gevolgen heeft, dat ze in het belang van de dienst en op vrijwillige basis gebeurt en geen aanleiding is voor politieke afrekeningen.
Tenslotte wijs ik erop dat wij verwachten dat deze voor de toekomst onontbeerlijke hervorming tegelijkertijd voor meer zorgvuldigheid en transparantie in het dagelijkse beleid van de Commissie zal zorgen en de Commissie, binnen het kader van haar bevoegdheden, ook een sterker verantwoordelijkheidsgevoel zal geven.
Verslag-Harbour (A5-0326/2000)
Mevrouw de Voorzitter, de heer Harbour houdt zich in dit verslag voornamelijk bezig met het personeel van de Commissie: hun salaris, hun carrière en ook hun pensioen.
Nu zou de Commissie eens moeten laten zien dat zij de pensioenpremies van haar werknemers goed kan beheren.
Zoals op pagina 19 van het verslag-Harbour staat, moet er worden overgeschakeld op een pensioenfonds.
We hebben het voorbeeld van het pensioenfonds van het Europees Parlement, dat door onze administrateurs zo uitstekend wordt beheerd. Zij hebben de pensioenpremies van de leden zo goed belegd dat de uitkeringen aan de gepensioneerde leden onlangs zijn verhoogd.
Laten we voor de werknemers van de Commissie en daarna voor alle burgers van de Europese Unie ook zo te werk gaan.
Verslag-Lamassoure (A5-0328/2000)
Ik heb voor het verslag-Lamassoure gestemd, dat in hoofdzaak gaat over de institutionele aspecten van de hervorming van de Commissie.
In deze stemverklaring wil ik met nadruk herhalen dat ons Parlement helaas niet alle bevoegdheden heeft die het zou moeten hebben.
Ik heb nog nooit iemand horen voorstellen dat het wetgevingsinitiatief uitsluitend aan het Parlement voorbehouden zou moeten zijn, in plaats van aan de Commissie en het Parlement samen.
Dat is een wijziging die me nuttig en belangrijk lijkt en niet moeilijk te realiseren.
De Commissie moet besluiten uitvoeren; zij moet de uitvoerende macht van de Europese Unie zijn en het Parlement de wetgevende macht.
Ook in het Europees Parlement moet er een scheiding van machten zijn, zoals bij de Franse revolutie werd gesteld.
, schriftelijk.
(EN) De Britse conservatieve Parlementsleden stemmen tegen dit verslag vanwege het al vaak geuite verzet tegen de uitbreiding van de stemming met gekwalificeerde meerderheid. Wij stemmen er ook niet mee in dat de grondrechten in het Verdrag worden opgenomen.
De Britse conservatieven steunen het initiatief op het vlak van de strikte coördinatie, omdat dit in overeenstemming is met de opvatting dat de elektronische stemming soepeler dient te verlopen.
De conservatieven stemmen ook in met de verklaring die wordt gegeven in paragraaf 7 van het verslag dat de democratische controle dient te worden veiliggesteld en dat het systeem van de drie pijlers in werking moet worden gesteld.
Dat de goedkeuring van het Parlement is vereist om de procedure in werking te stellen, geldt alleen als de unanimiteitsregel wordt opgeheven.
Verslag-Sauquillo Pérez del Arco (A5-0337/2000)
Mevrouw de Voorzitter, wij hebben ons bij deze stemming onthouden.
Ik wil daar toch iets over verklaren, want door ziekte was ik verhinderd om in Straatsburg aan de laatste discussies deel te nemen.
Wij hebben niet voor gestemd, omdat wij denken dat de ontwikkelingssamenwerking binnen de Commissie nog steeds teveel gezien wordt als een lapmiddel.
Als ik ook in de documenten van de Commissie lees dat de integratie in de geglobaliseerde wereld voor de arme landen de hoofdzaak is, dan vrees ik dat men voorbij gaat aan het feit dat die globalisering door ons wordt opgedrongen, door de westerse economieën. En dat wij dan ook wat wij als eerste punt beschouwen, namelijk de armoedebestrijding, dat wij dat eigenlijk niet serieus doen, want dat wij vaak de veroorzaker zijn van de armoede die wij daarna willen bestrijden.
Ik heb niet tegen dit verslag gestemd, omdat het een aantal behartigenswaardige zaken behelst en omdat ik een krachtige politiek wens.
Ik ben een voorstander van het behoud van een gemeenschappelijke ontwikkelingssamenwerking op het niveau van de Europese Unie, maar ik vrees dat de hervorming, indien zij niet goed verloopt, deze mensen zal voeden die eigenlijk de hulpprogramma's allemaal opnieuw willen nationaliseren.
Volgens mij heeft het Parlement hier de kans gemist om op een ernstige wijze bij te dragen aan de analyse van de fouten en wij hadden ook veel meer tijd moeten besteden aan een duidelijke analyse van de remedies die de Commissie voorstelt.
Ik betreur dit en daarom hebben wij ons ook als fractie onthouden omdat wij denken dat de NGO's hier slecht uitkomen.
Bij wijze van motie van orde wil ik afsluiten.
Ik heb nu alle oordelen gehoord over de stemming van mijn collega's over alle mogelijke onderwerpen en daarom heb ik mij veroorloofd om uw klopje enigszins te negeren, want ik dacht dat het een beetje overdreven was als je hier speciaal blijft om over alles nog eens je mening te zeggen alhoewel wij die natuurlijk allemaal wel hebben.
Mevrouw de Voorzitter, dit is de dertiende en laatste stemverklaring die de Partij van de Gepensioneerden vandaag, 30 november 2000, aflegt. Deze stemverklaring heeft betrekking op het verslag over ontwikkelingssamenwerking, waar ik voor heb gestemd.
Maar ik wil het hier in deze vergadering van het Europees Parlement te Brussel wel even luid en duidelijk zeggen: als wij Europees geld uitgeven om de armen en minder gefortuneerden in ontwikkelingslanden te ondersteunen, moeten we ook besluiten om een Europese ambassadeur in deze landen te installeren, die controle kan uitoefenen op de besteding van dat geld.
Dat is van eminent belang!
De stemming is gesloten.
Onderbreking van de zitting
Ik verklaar de zitting van het Europees Parlement te zijn onderbroken.
(De vergadering wordt om 13.15 uur gesloten)
Hervatting van de zitting
Ik verklaar de zitting van het Europees Parlement, die op 30 november 2000 werd onderbroken, te zijn hervat.
Regeling van de werkzaamheden
Aan de orde is de behandeling van de definitieve ontwerpagenda zoals deze op donderdag 7 december overeenkomstig artikel 110 van het Reglement is opgesteld door de Conferentie van voorzitters.
Dinsdag:
Mevrouw de Voorzitter, op de eerste plaats wil ik met uw welnemen op persoonlijke titel - ofschoon ik denk de mening van de meerderheid van de Vergadering te vertolken en niet alleen die van mijn fractie - laten weten dat ik het volledig eens ben met uw verklaring bij de bekendmaking van het Handvest van de grondrechten.
Ik denk dat u er terecht op heeft gewezen dat voor het Parlement het Handvest constitutionele waarde heeft en daarom wil ik u met uw verklaring gelukwensen.
Op de tweede plaats, mevrouw de Voorzitter, zou ik u willen vragen het Parlement duidelijkheid te verschaffen over de wijze waarop het debat met het Frans voorzitterschap over de Europese Raad van Nice wordt gestructureerd en op welke basis de fungerend voorzitter van de Raad aan het debat zal deelnemen. Ik vraag u om meer duidelijkheid, daar er in de loop van de dag veel tegenstrijdige berichten de ronde hebben gedaan.
(Applaus)
Inderdaad, mijnheer Barón Crespo, de berichten zijn tegenstrijdig.
Zoals u zult begrijpen, is de reden daarvoor waarschijnlijk dat tegen eenieders verwachting in de Top pas afgelopen nacht werd beëindigd.
Ik zal proberen opheldering te verkrijgen.
Mij werd vóór de Top verteld dat de president van de Republiek samen met de minister van Buitenlandse Zaken aanwezig zou zijn.
Dat was wat mij gezegd werd, maar ik zal zien of ik recenter nieuws kan verkrijgen en ik zal uw boodschap doorgeven.
Mevrouw de Voorzitter, ik ben heel dankbaar voor uw inspanningen.
We hebben gehoord - en ik wil er meteen aan toevoegen dat ik het niet kan geloven - dat de Franse president, die ook de voorzitter van de Raad is, morgen maar 30 minuten hier blijft voor zijn toespraak.
Misschien luistert hij nog naar Romano Prodi, dat weet ik niet, maar hij zou dan niet meer horen wat de fractievoorzitters te zeggen hebben.
Als dat waar is zou ik dat onaanvaardbaar vinden. De meeste leden van mijn fractie zien dat ook zo.
Ik ben blij dat de andere fracties het met me eens zijn.
Ik hoop dat deze informatie niet klopt. Ik verzoek u echter om de Franse president te vertellen dat het volkomen onaanvaardbaar is als hij alleen maar naar het Parlement komt om een toespraak te houden en dan weer vertrekt zonder te hebben geluisterd naar de gekozen vertegenwoordigers van de burgers van Europa!
(Applaus)
Mevrouw de Voorzitter, ik ben het van harte met deze opmerkingen eens.
Ik zou graag willen dat u het Franse voorzitterschap het standpunt van mijn eigen fractie overbrengt, namelijk: een ontwerpverdrag dat het waard is om uitgedragen te worden moet het ook waard zijn om verdedigd te worden.
Mevrouw de Voorzitter, er doet zich een probleem voor met de mogelijke indiening van een resolutie over de Europese Raad van Nice.
Mijn fractie is van mening dat de Conferentie van voorzitters hierover geen enkel besluit heeft genomen en dat het debat daarom zonder ontwerpresolutie moet worden afgesloten.
Ik zou dit graag door u bevestigd willen zien.
U wenst dus geen resolutie?
Dat is niet de wens van de socialistische fractie.
Er was geen overeenstemming bereikt in de Conferentie van voorzitters en daarom had men besloten te wachten.
Dit punt wil ik graag opgehelderd zien.
Goed dat u dat zegt, want zoals u weet kon ik bij wijze van uitzondering niet deelnemen aan de Conferentie van voorzitters, omdat ik precies op hetzelfde moment op de Europese Raad aanwezig was.
Mevrouw de Voorzitter, wij zaten gedeeltelijk in dezelfde vergadering.
Ook ik was niet aanwezig tijdens de conferentie van fractievoorzitters.
De heer Ingo Friedrich is zo vriendelijk geweest om ons te vertegenwoordigen.
Voor zover wij weten moeten wij hier besluiten of we een resolutie willen.
Onze fractie is van mening dat we nu een heel korte tekst willen, geen definitief standpunt, maar een korte politieke beoordeling, zonder definitief ja of nee te zeggen, ook al omdat we de teksten nog helemaal niet hebben.
Later moeten we het resultaat heel uitvoerig beoordelen.
Dat betekent dat we volgens onze fractie deze week een korte tekst moeten behandelen, zonder de termijn voor een politieke reactie te laten verstrijken.
Zo zien wij dat.
Mevrouw de Voorzitter, ik besef hoe moeilijk het voor het Europees Parlement is om een uitspraak te doen over de Top van Nice, aangezien wij nog niet over de teksten beschikken.
Volgens mij is het dan ook uitgesloten dat wij een grondig en goed gemotiveerd standpunt kunnen innemen.
Anderzijds wordt ons Parlement vaak verweten dat het achter de feiten aan holt en daarom zou het jammer zijn als wij niets zouden zeggen.
Ik ben het dan ook met de heer Poettering eens: wij zouden op donderdag over een korte resolutie kunnen stemmen en daarmee een politiek signaal kunnen geven na deze Top.
Mevrouw de Voorzitter, tijdens de Europese Raad van Nice zijn er twee soorten resoluties aan de orde geweest over onderwerpen die wij in het Parlement behandeld hebben. Aan de ene kant hebben wij onderwerpen als het statuut van de Europese vennootschap, de agenda voor het sociaal beleid, de veiligheid op zee en de gekke koeien.
Over al deze onderwerpen heeft de Raad resoluties goedgekeurd die wij tijdig ontvangen hebben en derhalve kunnen beoordelen.
Daar wij ons over die delicate zaken dus geen oordeel hebben kunnen vormen, menen wij dat er over de resultaten van de Conferentie geen resolutie moet worden ingediend. Wij kunnen daarin namelijk slechts een voorlopige reactie geven die gekenmerkt zal zijn door een wat beter of slechter humeur, maar wij achten zo'n reactie niet op zijn plaats.
Trouwens, ook om een korte resolutie te kunnen opstellen moet men de materie heel goed kennen.
Wij menen derhalve, mevrouw de Voorzitter, dat het van voorzichtigheid getuigt geen enkele resolutie in te dienen en de Commissie constitutionele zaken te vragen een verslag voor te bereiden over de inhoudelijke kant van de kwestie dat te gelegener tijd met kennis van zaken kan worden besproken.
Mevrouw de Voorzitter, niemand onderschat het belang en de reikwijdte van deze Top, die bovendien de langste in de geschiedenis van de Europese Unie is geworden.
Daarom bevinden wij ons juist ook in een moeilijk parket: dit is een belangrijke Top en we moeten onze woorden dus zorgvuldig wegen.
Ik denk echter dat het een tweederangs oplossing is om, zoals de heer Poettering voorstelt, in allerijl - want daar komt het in feite op neer - een korte resolutie in elkaar te timmeren.
Ik ben derhalve voor uitstel van de resolutie tot januari.
Wij kunnen daarna spreken over de manier waarop wij deze resolutie gaan indienen, in de vorm van een verslag van de Commissie constitutionele zaken of als een eigen initiatief. Ik ben in ieder geval voor uitstel van de resolutie tot januari.
Mevrouw de Voorzitter, de Top van Nice is zeer belangrijk.
Daar wordt allerlei commentaar op geleverd en dat commentaar wordt breed uitgemeten in de pers.
Daarom is het voor mij ondenkbaar dat het Europees Parlement, dat nota bene bijeenkomt op de dag na de Top, er het stilzwijgen toe doet.
Ik stel u derhalve voor, mevrouw de Voorzitter, te laten stemmen over twee alternatieven: ofwel wij zeggen nu al iets over het Verdrag van Nice, dat iets anders is dan de Top, ofwel wij stellen, met de geijkte formule, een inhoudelijk commentaar uit tot de vergaderperiode van januari.
Laten wij hier in ieder geval over stemmen. Ik ben voorstander van de oplossing die door de heren Poettering, Lannoye en anderen werd voorgesteld.
Mevrouw de Voorzitter, in mijn fractie was men overwegend van mening dat wij onze visie niet via een resolutie kenbaar moeten maken.
Deels omdat wij niet genoeg gelegenheid hebben gehad om erover na te denken, maar ook omdat wij het onjuist vinden om te stellen dat het Parlement bij een belangrijk debat niet met een mening komt.
Ik denk dat het Parlement morgen zijn visie krachtig zal uitdragen, zelfs zonder resolutie.
Ik geloof dus niet dat men zal denken dat we onze mond gehouden hebben; ik denk dat men daar achteraf heel anders over zal denken.
Mevrouw de Voorzitter, dit Parlement behandelt resoluties over allerlei problemen overal ter wereld. Als iets echter werkelijk dringend is, namelijk een reactie op de Top van Nice, dan aarzelen we.
Wie dat begrijpt moet mij dat maar eens uitleggen.
De kiezers zullen het niet begrijpen.
We hebben al veel resoluties aangenomen die de collega's helemaal niet gelezen hadden.
We zijn toch hopelijk in staat om een parlementair debat te voeren over teksten die al maanden bekend zijn, waarvan we de inhoud, de draagwijdte en het historisch belang kennen?
Ik beschouw het als onze plicht tegenover de kiezer om hierover een mening te geven.
(Applaus)
Mevrouw de Voorzitter, de Commissie constitutionele zaken moet een degelijk verslag voorbereiden. Pas dan kan het Europees Parlement zijn definitieve standpunt bepalen, dat dan ook bindend is en als boodschap kan dienen voor andere parlementen, waarvan we weten dat ze op die boodschap wachten.
Aan de andere kant wachten de burgers van Europa op onze mening.
Dat hoeft geen ja of nee tegen het verdrag zijn, maar wel een kritische beoordeling van de gebeurtenissen in Nice. Anders verdwijnen we van dit politieke toneel.
We moeten volgende week een bijdrage leveren aan deze discussie en kritische of misschien ook positieve argumenten aandragen, zonder daar meteen al een conclusie aan te verbinden.
Dat is de enige weg.
Daarom zijn de voorstellen van de heren Poettering en Dell'Alba verstandig. Bovendien passen ze het best bij onze rol.
Mevrouw de Voorzitter, enkele sprekers hebben verwezen naar een mogelijke taak voor de Commissie constitutionele zaken.
Ik moet erop wijzen dat onze commissie morgenmiddag bijeenkomt om vóór alles goed proberen te begrijpen tot welke conclusies de intergouvernementele conferentie is gekomen.
Wij zullen ons dan tot de vertegenwoordiger van de Commissie kunnen wenden om van hem informatie te krijgen over de tekst van het ontwerpverdrag, waarover wij vooralsnog niet beschikken.
Wij hebben net vernomen dat die tekst op dit moment nog niet beschikbaar is; misschien zal hij er in de komende uren zijn.
Uiteraard ga ik niet in op de politieke oordelen over de conclusies. De fractievoorzitters zouden eventueel hun standpunt in de vorm van een resolutie tot uitdrukking kunnen brengen.
Dan moet men het natuurlijk wel eens worden over wat verstaan wordt onder politieke conclusies en dat lijkt mij niet zo eenvoudig.
Ik wil slechts een enkel voorbeeld geven van die inhoudelijke oordelen.
Uzelf, mevrouw de Voorzitter, weet dat er tot gisteravond uiteenlopende versies bestonden van een essentieel punt, namelijk de uitbreiding van de stemmingen met gekwalificeerde meerderheid en de erkenning van de medebeslissingsbevoegdheid van het Parlement.
De afgelopen nacht is er nog aan die teksten gewerkt, evenals aan de verdeling van de stemmen in de Raad en van de zetels in het Parlement.
Zeker wat betreft de Commissie hebben wij behoefte aan nadere informatie en bezinning.
Mevrouw de Voorzitter, na Nice worden we hier met een belangrijke keuze geconfronteerd. We mogen ons over de formele vraag of er nu wel of geen resolutie moet komen niet tegen elkaar laten opzetten.
Die vraag is niet belangrijk genoeg.
Direct na de gebeurtenissen in Nice is het juist dat we als Parlement nog deze week een duidelijk geluid laten horen.
Dat kunnen we in een debat doen, zoals de heer Cox heeft voorgesteld.
In dit Parlement is het echter gebruikelijk om aan een dergelijk onderwerp een resolutie te wijden.
Ik heb goed geluisterd naar de woorden van de heren Poettering, Brok en anderen. Zij willen slechts een eerste standpunt bepalen.
Het is niet de bedoeling al een standpunt van het Parlement te bepalen,...
(Applaus)
... we willen zeggen dat we dat pas zullen doen na rijp beraad in de Commissie constitutionele zaken.
Dat zal in de komende één of twee maanden gebeuren.
Dan bepalen we ons standpunt, ja, nee of misschien, zo doen we dat altijd.
In dat geval zou ik - na overleg met mijn fractievoorzitter - kunnen instemmen met een dergelijke resolutie deze week.
Daarover zouden we het eens kunnen worden, we zouden kunnen zeggen dat we een standpunt bepalen, maar dat we ons definitieve standpunt pas op basis van het verslag van onze commissie kunnen uitwerken.
(Applaus)
Ik dank u voor uw opbouwende bijdrage, mijnheer Hänsch.
(Het Parlement gaat akkoord met het voorstel)
Woensdag:
De Voorzitter.
Ik heb een verzoek van de PPE-DE om uitstel tot de vergaderperiode van januari van het verslag van de heer de Roo over evaluatie en beheersing van omgevingslawaai.
Wie wil het woord voeren ter ondersteuning van dit verzoek?
Mevrouw de Voorzitter, op 4 december hebben wij hierover gestemd.
Het is een uiterst ingewikkeld verslag en onder meer de amendementen 10 en 36 zijn bij een tamelijk omstreden stemming goedgekeurd.
Wij zijn van mening dat dit verslag nadere bestudering behoeft en daarom vragen wij er in januari over te debatteren en te stemmen.
Is er iemand die het woord wenst te voeren tegen dit verzoek?
Mevrouw de Voorzitter, tijdens de behandeling in de commissie zijn we ervan uitgegaan dat dit debat in januari plaats zou moeten vinden.
Het is tenslotte een tweede lezing.
Op dit moment vinden er nog gesprekken plaats tussen de Raad en het Europees Parlement. Misschien wordt de bemiddelingsprocedure daardoor overbodig.
Daarom lijkt het me verstandig om de termijn eventueel te verlengen en het verslag-Peijs pas in januari te behandelen.
Wil iemand het woord voeren tegen dit verzoek om uitstel?
Kennelijk niet. Dan laat ik hierover stemmen.
(Het Parlement willigt het verzoek in)
Mevrouw de Voorzitter, met het oog op dit besluit en gezien het feit dat commissaris Liikanen niet op donderdag maar wel op woensdag aanwezig zal kunnen zijn, vraag ik mij af of het verslag van mevrouw Gill over de Europese digitale inhoud verschoven kan worden van donderdag naar woensdag, om het gat dat is ontstaan door het uitvallen van de aanbeveling voor de tweede lezing van het verslag-Peijs op te vullen.
Ik zou het zeer op prijs stellen als u dit verzoek zou willen inwilligen.
Mevrouw de Voorzitter, ik zou dit graag willen uitstellen tot januari 2001, als dat mogelijk is, omdat commissaris Fischler hier niet aanwezig kan zijn vanwege visserijbesprekingen.
Het is zeer belangrijk dat hij bij de bespreking van dit verslag aanwezig is, omdat het zijn sterke interesse heeft en wij voor het welslagen ervan in hoge mate afhankelijk zijn van de Commissie.
Ik verzoek het Parlement de bespreking uit te stellen tot januari.
Mevrouw de Voorzitter, terwijl op de Top van Nice een debat gaande was over de uitbreiding heeft de Franse regering 1200 Italiaanse jongeren die wilden deelnemen aan de vakbondmanifestatie de pas afgesneden en in Ventimiglia tegengehouden.
Dit is een aanslag op het vrij verkeer op grond van het Akkoord van Schengen, en ik zou graag willen dat u de Franse regering om uitleg vroeg.
Mijns inziens is dit een heel vreemde interpretatie van het Akkoord van Schengen. Ik weet wel bijna zeker dat als het hierbij was gegaan om een trein met bankiers of een goederentrein met diermeel de Franse regering veel coulanter zou zijn geweest.
Dank u, mijnheer Krivine.
Wij zullen nagaan onder welke omstandigheden dit verbod werd uitgevaardigd.
Mevrouw de Voorzitter, sedert 20 oktober houden 20 politieke gevangenen in Turkije een hongerstaking die tot hun dood kan leiden. Daarmee geven zij uiting aan hun protest tegen het beleid van de Turkse regering, die "witte" isoleercellen gebruikt om het moreel en de weerstand van de gevangenen te breken.
Zij worden ondersteund door 800 andere gevangen die eveneens een hongerstaking zijn begonnen.
Verder zijn ook de moeders van de gevangenen in hongerstaking gegaan en wordt in vele landen solidariteit met hen betuigd.
Ik moet hierbij tevens de moord aan de kaak stellen die een commando van de Grijze Wolven enkele dagen geleden in Rotterdam beging op een van de hongerstakers.
Ik heb u ook een brief gestuurd, mevrouw de Voorzitter.
Ik wil graag dat het Parlement via u, via het Bureau, een protest indient bij de Turkse regering en aandringt op stopzetting van deze uiterst onmenselijke isoleerpraktijk van politieke gevangenen.
Dank u, mijnheer Korakas.
Ik zal zien wat ik kan doen.
Mevrouw de Voorzitter, ik wil graag uw hulp inroepen.
In het Parlement geldt de regel dat roken op bepaalde plaatsen, waaronder de directe nabijheid van de vergaderzaal, verboden is.
Over enkele ogenblikken behandelen we het onderwerp ''tabak''.
Bij binnenkomst werd ik hier vandaag getrakteerd op grote wolken rook, met de complimenten van de heer Brok.
En dat was niet voor het eerst.
Tijdens bijeenkomsten van de Commissie buitenlandse zaken, mensenrechten, gemeenschappelijke veiligheid en defensiebeleid, waarvan de heer Brok voorzitter is, zit hij eveneens te roken.
Ik vind dat onaanvaardbaar en bovendien heeft het een sneeuwbaleffect.
Bij de laatste vergadering van de commissie buitenlandse zaken die ik heb bijgewoond, staken ook andere commissieleden een sigaret op.
In het belang van iedereen dienen de regels geëerbiedigd te worden, door wie dan ook.
Het is uiterst belangrijk dat het rookverbod door iedereen wordt nageleefd, en dus ook door de leden van het Parlement.
Het is oneerbiedig van hen om daarmee geen rekening te houden.
Er zijn parlementsleden die fysieke hinder ondervinden van de tabaksrook, zoals Mevrouw Lynne, die er regelmatig over klaagt.
Wilt u er bij de parlementsleden - en dat geldt met name voor het parlementslid dat ik zojuist heb genoemd - op aandringen niet te roken, daar waar een rookverbod geldt?
Ik begrijp u heel goed, mevrouw McKenna en ik zal ervoor zorgen dat het Reglement wordt geëerbiedigd.
Tabaksproducten
Aan de orde is de aanbeveling voor de tweede lezing (A5-0348/00) van de Commissie milieubeheer, volksgezondheid en consumentenbeleid, betreffende het gemeenschappelijk standpunt, door de Raad vastgesteld met het oog op de aanneming van de richtlijn van het Europees Parlement en de Raad betreffende de onderlinge aanpassing van de wettelijke en bestuursrechtelijke bepalingen van de lidstaten inzake de productie, de presentatie en de verkoop van tabaksproducten (9448/1/2000 - C5-0431/2000 - 1999/0244(COD).
Voorzitter, het is nu voor de tweede keer dit jaar dat wij over deze richtlijn praten en opnieuw zijn er veel amendementen ingediend.
Dat was natuurlijk helemaal niet nodig geweest als de Raad in juni wat meer acht had geslagen, of überhaupt acht had geslagen op onze eerste lezing en op het gewijzigde voorstel van de Europese Commissie dat zo'n eind in onze richting ging.
Gelukkig zijn er sindsdien - ook dankzij de bemiddeling van de Commissie - inspanningen geweest van het ganse voorzitterschap en ik denk dat de standpunten toch wat dichter bij elkaar zijn gekomen.
De regelgeving vindt niet plaats in een vacuüm; zoals de onderhandelingen voor de raamovereenkomst tabakscontrole in de Wereldgezondheidsorganisatie aantonen, is er een wereldwijde ontwikkeling naar steeds verdergaande beheersing van wat de Wereldgezondheidsorganisatie de tabaksepidemie noemt.
Voorzitter, hoe ver moeten wij daarin gaan?
Hoe ver mogen wij gaan?
Ik ben getuige geweest van de zorg in onze Commissie juridische zaken over de gevolgen van de uitspraak van het Hof van 5 oktober over de tabaksreclamerichtlijn en ik deel de mening dat er wel degelijk gevolgen zijn voor deze richtlijn en ook voor het EU-volksgezondheidsbeleid in het algemeen.
Ik ben ook van mening dat de argumenten voor nauwere betrokkenheid van het Europees Parlement, dus grotere transparantie, betere democratische controle, alleen maar sterker zijn geworden.
Er waren aanpassingen noodzakelijk in de ontwerprichtlijn en die zijn nu ook voorgesteld.
Ik vind het alleen jammer dat onze Commissie juridische zaken daaraan inhoudelijk niet constructief heeft kunnen meewerken.
Ik zou wel graag de visie van de commissaris op de problematiek van deze juridische basis horen.
Ik denk dat het van belang is zijn mening hier op tafel te hebben.
De politieke basis is duidelijk: harmoniseren van de markt met inachtneming van een hoog niveau van volksgezondheid en consumentenbescherming en voortbouwend op bestaande regelgeving en voortschrijdend wetenschappelijk inzicht.
Die interne marktwerking moet werkelijk versterkt worden. Bijvoorbeeld door wederzijdse erkenning van testresultaten en de ontwikkeling van gemeenschappelijke standaards.
En wie zich daar dan vervolgens aan houdt, dient niet van land tot land aan verschillende extra voorwaarden te voldoen.
Dit is geen kruistocht tegen rokers. Het is ook geen verbod op roken.
Dat zou ongewenst zijn en trouwens onwerkbaar.
Het is wel een versterking van de individuele verantwoordelijkheid en hopelijk een bijdrage aan het tegengaan van roken onder jongeren.
Volgens de Wereldgezondheidsorganisatie vallen er in de Europese Unie 1.400 tabaksdoden per dag.
Dat is bijna 1 per minuut.
80% van de nieuwe rokers elk jaar is jonger dan 18 en het merendeel daarvan zijn jonge vrouwen die vooral zogenaamde lichte sigaretten roken.
Een verbod op dergelijke misleidende omschrijvingen is daarom van groot belang. Controle op dit product is noodzakelijk.
Het is het best verkrijgbare product in de Europese Unie, maar we weten meer van de inhoud van een potje jam en van het recept van coca-cola dan van de gemiddelde sigaret.
Deze richtlijn zorgt ervoor dat we eindelijk zullen weten wat er in sigaretten zit en waarom.
Als we dat dan vervolgens weten, moet zo snel mogelijk worden overgegaan tot een gemeenschappelijke lijst van toegestane ingrediënten zoals nu al in onvolkomen vorm bestaat in het Verenigd Koninkrijk, in Frankrijk, in België en in Duitsland.
Ik bespeur daartoe toch aarzelingen bij de Commissie en ik begrijp die aarzelingen niet zo goed.
Dit Parlement wil graag een toezegging dat zo'n lijst er vóór 2005 is, doch tijdens het leven van deze Commissie of in ieder geval voor die tijd wordt voorgesteld.
Wij staan erop dat de lidstaten dan ook tijdig de benodigde informatie verstrekken.
Ingrediënten die fysiologische afhankelijkheid versterken, daarvan moet het mogelijk zijn die al eerder te verbieden.
Het vastleggen van de maximumgehaltes van teer, nicotine en koolmonoxyde is heel belangrijk.
Ik vraag me overigens wel af of we hier in de toekomst nog veel winst voor de volksgezondheid kunnen behalen.
Nicotineverslaving is een gecompliceerde materie.
De schadelijkheid vooral zit hem in de teer en de koolmonoxyde en andere ingrediënten en er is meer kennis noodzakelijk over de schadelijke, maar misschien zelfs ook de positieve kanten van nicotineverslaving.
Het ligt voor de hand dat wat ongezond is voor Europese consumenten ook ongezond is voor andere consumenten en daarom niet geëxporteerd moet worden.
Ik ben wel te vinden voor een mogelijkheid van een derogatie hiervoor van zo'n drie jaar waarin bedrijven productie en marketing kunnen aanpassen zodat werkgelegenheid niet nodeloos naar buiten de Europese Unie wordt verplaatst.
Gezondheidswaarschuwingen dienen verbeterd te worden.
Het Europees Parlement heeft dankbaar gebruik gemaakt van Canadees onderzoek en ik denk dat wij op termijn ook verder die kant op zullen gaan.
Nu willen wij nog niet zo ver gaan.
Toch is het wel zo dat wij vinden dat die waarschuwingen in elk geval net zo groot moeten zijn als in Polen, waar ze nu 30% zijn en ik betreur het dat de Raad niet verder wilde gaan dan 25%.
Voorzitter, ik hoop dat dit Parlement de door de milieucommissie voorgestelde amendementen steunt.
Mijnheer de Voorzitter, dames en heren, ik wil graag kort ingaan op de gevolgen van de uitspraak van het Hof van Justitie van de Europese Gemeenschappen in zaak C376/98 met betrekking tot de richtlijn betreffende de productie, presentatie en verkoop van tabaksproducten, die momenteel in tweede lezing door het Parlement wordt besproken.
Allereerst is het zo dat er vanuit het interne-marktstreven duidelijk behoefte is aan regulering van het vrije verkeer van tabaksproducten in de Gemeenschap. In deze context levert artikel 95 van het Verdrag de juiste rechtsgrondslag voor dit voorstel.
Ten tweede lijdt het geen twijfel dat door een betere uitleg van de gevolgen van deze bepaling voor de interne markt het artikel alleen maar aan kracht zal winnen.
Met name de bepalingen van artikel 3 over de maximaal toegestane koolmonoxidegehaltes moeten beter worden toegelicht in de overwegingen van de richtlijn.
Zij dienen beter weer te geven hoe men hindernissen die het vrije verkeer van goederen belemmeren uit de weg denkt te ruimen of af denkt te rekenen met oneerlijke concurrentie.
Ten slotte wil ik over artikel 3 nog het volgende kwijt: wanneer er in de Europese Unie alleen producten volgens de bovengenoemde richtlijn mogen worden vervaardigd, betekent dat automatisch een uitvoerverbod voor producten met hogere teer-, nicotine- of koolmonoxidegehaltes.
Het Europees Parlement heeft dan ook voorgesteld om artikel 133, dat betrekking heeft op het communautaire handelsbeleid, toe te voegen aan artikel 95, als rechtsgrondslag.
De Commissie kan zich in deze oplossing vinden, mits er een specifiek artikel in de tekst van de richtlijn wordt opgenomen waarin de export als zodanig wordt geregeld.
Dat zou bijvoorbeeld gelden voor een amendement inzake de overgangsperiode die moet worden gehanteerd voor de export van sigaretten die niet voldoen aan artikel 3 van de richtlijn.
Voorzitter, wanneer wij bij harmonisatiemaatregelen voor de keuze staan de belangen van de tabaksindustrie te behartigen dan wel te kiezen om op te komen voor de volksgezondheid, dan is voor ons de keuze snel gemaakt, dan gaan wij voor de volksgezondheid.
Dat wil zeggen dat wij werk maken van de verlaging van de maximumgehaltes aan teer, nicotine en koolmonoxide, dan kiezen wij voor afdoende en opvallende waarschuwingen en dan verbieden wij misleidende bewoordingen.
Dan kiezen wij bovendien voor efficiënte regelingen van bepaalde technische kwesties.
Ondanks deze duidelijke gedragslijn moeten wij beseffen dat wij een parlement zijn van een Unie die de principes van de rechtsstaat hoog in het vaandel draagt en dit houdt in dat wij de grenzen moeten erkennen van onze bevoegdheid, dat wij moeten weten tot waar de grenzen gaan van de bevoegdheid die wij ontlenen aan artikel 95, de rechtsgrondslag die wij inroepen voor de nieuwe tabaksrichtlijn.
Als ik het arrest dat de reclamerichtlijn annuleert goed gelezen heb dan moet worden nagegaan of er een Europese markt voor tabaksproducten bestaat.
Dan moet worden nagegaan of er belemmeringen voor de interne markt bestaan of realiter kunnen ontstaan.
Dan moet ten derde worden nagegaan of de bepalingen die wij goedkeuren daadwerkelijk zullen bijdragen tot het verbeteren van de werking van de interne markt en of zij in verhouding staan tot het te bereiken doel.
Ten vierde moet worden nagegaan of de inhoudelijke keuzes waar wij voor staan bijdragen tot een hoge graad van bescherming van volksgezondheid, want ook dat wordt ons opgedragen in artikel 95.
Globaal genomen zie ik voor deze richtlijn ter zake geen probleem.
Ik ben dan ook heel erg tevreden met het antwoord dat ik reeds bij voorbaat kreeg op een vraag die ook in onze fractie leeft, het antwoord van de commissaris over hoe wij nu moeten omgaan met het voorstel om een exportverbod voor producten die wij zelf niet willen gebruiken, meteen in deze richtlijn te regelen.
Als dat kan geregeld worden op een juridisch sluitende manier door een toevoeging van een verwijzing naar de rechtsgrondslag van artikel 133 van het Verdrag, dan denk ik dat dat een oplossing is die wij met z'n allen moeten steunen en dan hoop ik ook dat wij daarmee de annulatierechten niet op ons pad zullen vinden achteraf.
In elk geval is het zo dat, wanneer nu of later zou blijken dat wij dat exportverbod niet rond krijgen, wij dan in elk geval alle inspanningen moeten doen om het achteraf te regelen.
Want om ethische redenen kan niemand in Europa het aanvaarden dat producten die wij niet goed genoeg vinden voor onszelf, die wij niet door de Europeanen willen laten verbruiken, dat wij die producten wel zonder meer kunnen exporteren naar bijvoorbeeld de Afrikanen.
Zoiets moet uitgesloten zijn.
Het moet dus eens geregeld worden.
Laat ons hopen dat wij dit nu kunnen doen.
Voorzitter, om af te ronden nog dit.
Mevrouw Martens was de woordvoerster voor de EVP-fractie.
Zij had ernstige redenen om hier iets later aan te komen vandaag.
Zij hoopt nog op tijd te zijn zodanig dat zij het rijtje van de EVP-sprekers kan afsluiten.
Anders heb ik mede in haar naam gesproken.
Mijnheer de Voorzitter, de bespreking en het aannemen vandaag in tweede lezing van het verslag-Maaten vormen een belangrijke test case voor het vermogen van het Parlement om te beantwoorden aan de verwachtingen van de burgers, die instellingen eisen die in staat zijn duidelijke besluiten te nemen.
Het gaat om hun levensomstandigheden en levensvisie, waarin de bescherming van de gezondheid een steeds groter gewicht krijgt.
In dit verband is het werk van de milieucommissie, vooral dankzij de inzet van onze rapporteur, werkelijk opmerkelijk geweest.
Eén ding moet duidelijk zijn: wij staan niet op het punt een kaderwet goed te keuren voor de strijd tegen het roken, dat nog steeds de belangrijkste doodsoorzaak is in de Europese Unie.
De harmonisatie van de nationale wetgeving inzake de productie, de presentatie en de verkoop van tabaksproducten voor een maximale bescherming van de gezondheid is een doelstelling die wij daarentegen wel degelijk moeten en kunnen realiseren.
Zoals gezegd bevat deze richtlijn vier hoofdpunten: beperking van het teer-, nicotine- en koolmonoxidegehalte; verbod op het gebruik van omschrijvingen als "light" en "ultralight", die in het algemeen als misleidend worden beschouwd; uniforme regelgeving en, waar nodig, verbod van de andere ingrediënten en additieven die vaak risicoverhogende effecten hebben voor de roker en met name de afhankelijkheid vergroten; en tenslotte meer en betere waarschuwingen op het pakje om te wijzen op het grote risico dat men loopt door een sigaret op te steken en om de jongeren proberen te weerhouden van deze psychofysische vorm van verslaving.
Door de drie bestaande richtlijnen samen te voegen is duidelijk dat men zich strikt houdt aan de grenzen die gesteld worden door het streven de werking van de interne markt te verbeteren. Tegelijkertijd ziet men er niet van af een strategie te bevorderen die gericht is op het beperken van de schade en het indammen van de nicotineverslaving, die een ware plaag is en waar wij sociaal en economisch gezien een grote prijs voor moeten betalen.
Bij deze tweede lezing hebben wij twee belangrijke zorgen gehad. Ten eerste wilden wij politiek gezien het doel de gezondheid te beschermen verzoenen met de eveneens legitieme belangen van de productie en de werkgelegenheid.
De toepassing van de nieuwe limieten voor giftige stoffen in de door de Europese Unie geëxporteerde sigaretten moge volstaan als voorbeeld.
Teneinde dit elementair beginsel te verdedigen hebben wij daarom voorgesteld om de rechtsgrond te verruimen tot artikel 133 van het Verdrag en, vooral, om de datum van inwerkingtreding van deze bepaling voor exportsigaretten uit te stellen tot 1 januari 2007.
Onze tweede zorg - die juridisch van aard was - heeft ons ertoe gebracht de onderlinge afhankelijkheid tussen de harmonisatie van de markt en de bescherming van de gezondheid nog groter te maken. Daarbij hebben wij nauwgezet de indicaties gevolgd die voortvloeien uit de rechtsoverwegingen van het arrest waarmee het Hof van Justitie onlangs de reclamerichtlijn heeft vernietigd.
Wij hebben dus vruchtbaar en belangrijk werk verricht, mede omdat de verschillen met het gemeenschappelijk standpunt van de Raad beperkt zijn. Voor zover wij het hebben kunnen nagaan, zijn vooral na de stemming in de milieucommissie de verschillen met de ideeën in de Raad zo klein dat wij de concrete mogelijkheid beginnen te zien snel een doelmatig compromis te bereiken.
Al dit werk om zeep helpen, zoals is gesuggereerd, en daarmee ook de mogelijkheid een positieve boodschap in de richting van de burgers te doen uitgaan is natuurlijk legitiem. Dan moet men echter wel de moed opbrengen dat openlijk politiek te motiveren en zich niet verschuilen achter een formele eerbiediging van de Verdragen.
Wij hebben er alles aan gedaan om in het Parlement een zo groot mogelijke eensgezindheid te bereiken, zodat onze instelling net als bij andere gelegenheden de kracht vindt zich voor de burgers op te stellen als een veilig baken dat niet gevoelig is voor specifieke belangen.
Indien dat niet lukt, dan zal in ieder geval duidelijk zijn bij wie daarvoor de verantwoordelijkheid ligt.
Mijnheer de Voorzitter, ik zal de laatste zijn die mensen hun recht om te roken zou willen ontzeggen, maar vind persoonlijk wel dat mensen die willen roken dat moeten doen in de besloten ruimte van hun eigen huis.
Deze regel is ook van toepassing op alle andere gevaarlijke verdovende middelen die ter ontspanning worden gebruikt en waarvan waarschijnlijk alleen de gebruiker zelf schade zal ondervinden.
Het gevaarlijkste middel is ongetwijfeld het mengsel van tabak, nicotine en andere chemicaliën, dat garant staat voor een hoge mate van verslaving en afhankelijkheid.
Overheden hebben de taak om burgers informatie te geven, zodat zij weloverwogen besluiten kunnen nemen en eigen keuzes kunnen maken.
Eerder dit jaar besloot de Canadese overheid de burgers duidelijker te gaan voorlichten over tabaksproducten en een tegenwicht te bieden tegen de intensieve lobby en de gigantische financiële belangen van de tabaksfabrikanten. Het is nu zo geregeld dat op pakjes sigaretten in Canada afbeeldingen moeten worden aangebracht die laten zien wat roken zoal met de gezondheid doet.
Uit onderzoek blijkt dat dergelijke afbeeldingen veel beter overbrengen hoe slecht roken voor de gezondheid is dan gedrukte waarschuwingen.
Ik vraag de parlementsleden steun te geven aan het amendement dat is ingediend door John Bowis namens de PPE-DE-Fractie, Catherine Stihler namens de socialistische fractie en mijzelf.
Het amendement heeft tot doel de overheden van EU-lidstaten meer macht te geven om dergelijke afbeeldingen in hun eigen land op pakjes sigaretten in te voeren.
Ik stel nadrukkelijk dat wij er niet op uit zijn deze afbeeldingen voor alle lidstaten verplicht te stellen.
Het geeft lidstaten gewoon een extra recht om ze in te voeren.
De mensen moeten de keuze hebben of zij al dan niet willen roken.
Laten wij er in ieder geval voor zorgen dat zij goed geïnformeerd zijn wanneer zij die keuze maken.
Mijnheer de Voorzitter, geachte collega' s, de nieuwe variant van Creutzfeld-Jakob heeft al tachtig doden veroorzaakt in Europa. Daarom hebben de Raad, de Commissie en het Parlement van dit Europa besloten een verbod uit te vaardigen op het gebruik van diermeel en op het in de voedingsketen brengen van niet van tevoren geteste runderen ouder dan dertig maanden.
Dat verbod is een goede zaak, maar het komt wel een beetje laat.
Al tientallen jaren lang echter sterven per jaar vijftigduizend mensen aan de gevolgen van het gebruik van een bepaalde drug. De uitwerkingen daarvan zijn artsen en ziekenhuizen wel bekend.
Deze worden weliswaar met lapmiddelen bestreden maar afgezien van enkele schuchtere voorlichtingscampagnes wordt in feite niets daartegen ondernomen.
Als dan een richtlijn wordt gepresenteerd voor de reglementering van de distributie van deze drug en de voorlichting daarover - ik spreek hier over tabak - beginnen bepaalde collega' s verontwaardigd te roepen. Als u echter eens wist wat voor enorme gezondheidsproblemen tabak veroorzaakt, zou u onmiddellijk aandringen op een verbod van deze drug.
U handhaaft immers ook het verbod op andere stoffen die in kwantitatief opzicht veel minder gevaarlijk zijn. U bent verantwoordelijk voor de gezondheid van miljoenen burgers, maar ook voor duizenden doden onder niet voldoende voorgelichte jongeren.
Gisteren zijn in de Verenigde Staten processen gewonnen tegen tabaksmultinationals. Zij werden veroordeeld wegens vergiftiging en leugens over de niet-toxiciteit van hun producten.
Vandaag heeft in Frankrijk het ziekenfonds van het departement Loire-Atlantique het recht gekregen om een procedure aan te spannen tegen de tabaksindustrie.
Morgen zullen de processen echter, net zoals bij het besmette bloed of de gekkekoeienziekte, gericht zijn tegen degenen die wisten maar niets deden, dat wil zeggen tegen u, de besluitvormers, de wetgevers.
Laten wij daarom samen iets ondernemen. Laten wij samen een stap zetten, een heel kleine stap in vergelijking met al hetgeen gedaan zou moeten worden.
Laten wij het nicotine- en teergehalte verminderen, additieven verbieden zoals ammoniak - dat wordt toegevoegd aan nicotine om een steeds grotere verslaving aan sigaretten teweeg te brengen -, leesbare waarschuwingen aanbrengen die minstens 35% van de oppervlakte van het pakje dekken en de bevolking informeren over de risico' s en gevaren van tabak, de leugenachtige vermeldingen zoals "light" en "ultralight" verwijderen - waardoor jongeren en vooral jonge vrouwen worden aangezet tot roken, in de veronderstelling dat die sigaretten minder schadelijk zijn, ofschoon de medici het er allang over eens zijn dat de sterke toename van bepaalde vormen van longkanker met kleine, periferische, nog moeilijker op te sporen cellen en met nog tragischere prognoses, waarschijnlijk verband houdt met de overconsumptie van dit soort sigaretten. Laten wij daarom ook de sociale en economische kosten meten van tabak en de subsidies aan tabaksproducenten veranderen in echte subsidies voor omschakeling naar bijvoorbeeld de verbouwing van granen ter vervanging van diermeel, besluiten dat op voor export bestemde producten dezelfde regels van toepassing moeten zijn als op voor de interne markt bestemde producten, de prijs van tabak verhogen - want prijsverhoging heeft een rechtstreekse weerslag op de consumptie door met name jongeren - en de belastingtarieven harmoniseren.
Dit is niet bijster veel, waarde collega' s, en daarmee zal men de belangen van de tabaksindustrie niet echt op het spel zetten, die enkelen onder ons klaarblijkelijk een warmer hart toedragen dan de gezondheidsbelangen van de bevolking.
Er moet nog heel veel worden gedaan.
Zo moeten wij deze richtlijn uitbreiden tot andere producten dan sigaretten, tot bijvoorbeeld sigaren en roltabak die niet minder schadelijk zijn, het verbod op reclame voor deze levensgevaarlijke producten bevestigen en de collectieve regels voor niet-rokerzones uitbreiden.
Met andere woorden, er is nog een hoop werk aan de winkel.
De aanneming van het verslag-Maaten is een eerste stap. Ik nodig u uit de gezondheidsbelangen van de komende generaties voor ogen te houden en deze stap te zetten.
Mijnheer de Voorzitter, afgevaardigden, sinds het arrest van het Hof van Justitie inzake de richtlijn tabaksreclame zijn er bij dit verslag over en voorstel voor een wijziging van de richtlijn van diverse kanten vraagtekens gezet.
Er zijn ook amendementen ingediend om het hele voorstel van het Parlement te verwerpen.
Wij zijn echter van mening dat er grote verschillen bestaan tussen de vraag naar tabaksreclame en deze richtlijn.
Wij vinden het vanzelfsprekend dat artikel 95 samen met artikel 133 de rechtsgrond vormen voor deze richtlijn, zoals de Commissie milieubeheer, volksgezondheid en consumentenbeleid voorstelt in amendement 1.
De richtlijn waarop het voorstel is gegrond, is gebaseerd op artikel 95. Bovendien gaat de kwestie immers direct over de inhoud van goederen op de interne markt.
Wij staan positief tegenover de inhoud van het verslag en steunen de hoofdlijnen.
Het is met name van belang dat er duidelijke grenswaarden vastgesteld worden voor de gevaarlijke stoffen in rook.
Amendement 2 over koolmonoxide is derhalve zeer positief.
Wij kunnen eveneens de voorstellen over de grootte en de bewoordingen van de waarschuwingen steunen.
De verschillen tussen de diverse standpunten hierover zijn zo klein dat het niet moeilijk kan zijn om tot een compromis te komen.
Wij zijn tevens voor het verbod op het toevoegen van verslavende stoffen.
Wij vinden het niet meer dan redelijk en consequent dat de export uit de Europese Unie van sigaretten die in de Unie om gezondheidsredenen verboden zijn, moet worden stopgezet.
Er is geen reden om de export speciale gunsten te verlenen en de termijnen te verlengen in vergelijking met de productie voor gebruik in de Europese Unie.
In het verslag worden ook speciale sigaretten besproken die verkocht worden als "mild", "light" en dergelijke.
Deze vorm van marketing is vaak misleidend en wekt de verkeerde indruk dat deze sigaretten minder gevaarlijk zijn dan andere.
Wij zien geen reden om dit soort marketing toe te staan en vinden dat het huidige standpunt van de Commissie milieubeheer, volksgezondheid en consumentenbeleid op dit gebied kan leiden tot te veel uitzonderingen.
Hoewel de subsidies voor de tabaksteelt in dit verslag niet aan de orde komen, kunnen we het niet nalaten om deze absurde EU-kwestie te bespreken.
Het is niet billijk dat de Unie enorme bedragen investeert in de tabaksteelt, zoals nu gebeurt.
Het is inconsequent en kostbaar.
Dit geld zou veel nuttiger besteed kunnen worden.
De beste oplossing is daarom de subsidies geleidelijk aan af te schaffen en de betreffende telers te helpen overstappen naar andere gewassen.
Tijdens een eerdere behandeling van dit verslag werd de Zweedse tabak voor oraal gebruik besproken.
Er is mijns inziens geen reden om de huidige regels - dat wil zeggen een uitzonderingspositie voor Zweden en tegelijkertijd het recht van landen die geen tabak voor oraal gebruik willen verkopen om hun verbod daarop te handhaven - nu te wijzigen.
Ik ben daarom blij dat deze regelgeving gehandhaafd blijft.
Mijnheer de Voorzitter, waarde collega' s, wij behandelen vanavond een onderwerp dat niet onder onze bevoegdheid valt.
Het is ongetwijfeld niet de eerste keer dat zoiets gebeurt, maar vandaag lijkt de zaak serieuzer te zijn dan ooit.
Daarom zal ik eens te meer geen woorden verspillen aan de formele aspecten, maar enkel ingaan op de inhoud.
Het Hof van Justitie heeft kortgeleden de richtlijn van 1998 betreffende het verbod op reclame en sponsoring in de tabakssector geannuleerd.
Volgens het Hof kan een totaal verbod op tabaksreclame niet gerechtvaardigd worden met een verwijzing naar de goede werking van de interne markt.
Ons Parlement lapt echter de Verdragen aan zijn laars en voelt zich kennelijk geroepen de medemens van de ondergang te redden. Zonder op of om te kijken stevent het op zijn doel af en probeert het ten koste van alles de onderhavige tekst erdoor te krijgen.
Die houding symboliseert op een prachtige manier de gebreken van onze Europese instellingen. Deze schuwen geen enkel middel als het erom gaat hun ideologische doelstellingen te bereiken.
Er zijn echter regels die in acht genomen moeten worden.
De geschiedenis laat ons zien hoe gevaarlijk het is als het te bereiken doel - hoe nobel en deugdzaam dit ook moge zijn - boven de regels wordt geplaatst.
De koppigheid waarmee men deze zaak aanpakt, getuigt van een schreeuwend tekort aan realisme.
In plaats van lering te trekken uit de op 9 oktober jongstleden in Luxemburg geïncasseerde oorvijg, volharden wij in een houding die juridisch op geen enkele manier goed te praten is.
Onze fractie hecht het grootste belang aan de bescherming van de volksgezondheid en maakt zich ernstige zorgen over de gevolgen van een dergelijke politieke houding: dit is in feite zelfmoord.
De richtlijn zal de grond in worden geboord als wij de zaak niet anders aanpakken.
Men mag echter de volksgezondheid niet gebruiken in een machtspelletje dat tot doel heeft elke dag weer bevoegdheden weg te halen bij de lidstaten.
Gezondheid is een veel te belangrijk onderwerp om als politiek instrument te worden gebruikt.
Welke oplossingen hebben wij dan?
Ons inziens is er slechts één oplossing: wij moeten lering trekken uit het arrest van het Hof van Justitie.
Wij moeten eveneens onze versie herzien en deze zo opstellen dat daarmee het in de Verdragen beoogde evenwicht wordt gerespecteerd.
Mijnheer de Voorzitter, vanaf deze plaats wil ik collega Maaten complimenteren voor zijn uitstekende verslag, waar hij erg hard aan gewerkt heeft.
Ik denk dat hierdoor de drie bestaande richtlijnen goed zijn samengebracht in een nieuwe richtlijn.
Het zou natuurlijk veel mooier geweest zijn als we ons helemaal niet met tabakswetgeving bezig hoefden te houden.
Helaas is het echter zo dat er nog steeds tabak geproduceerd, gepresenteerd en verkocht wordt.
En hoewel iedereen kan weten dat het slecht voor de gezondheid is, wordt het toch nog steeds gebruikt.
Als tabak als nieuw product op de Europese markt toegelaten zou moeten worden, zou het om gezondheidsredenen zeker afgekeurd worden.
Als jam of coca-cola even gevaarlijk zouden zijn als tabak zouden ze zeker verboden worden.
De door de milieucommissie voorgestelde strenge etikettering heeft mijn steun voor zowel de grootte als de inhoud van de waarschuwingsboodschappen op de sigarettenverpakkingen.
Het voorstel van de Raad voor de grootte van de waarschuwingen op andere dan sigarettenverpakkingen vind ik echter beter dan wat in amendement 25 staat, aangezien de grens van 50 cm² veel te dicht ligt bij de oppervlakte van een pakje sigaretten.
Wat betreft boodschappen, zoals "laag teergehalte", "mild" en "light", geldt voor mij nog steeds dat ze misleidend zijn, daarom ben ik eigenlijk tegen de amendementen 10 en 30.
Ik ben erg blij dat het verbod op de toevoeging van ammoniak of andere verslavende producten in de tweede lezing wordt gehandhaafd.
Het lijkt me duidelijk dat we zulke praktijken niet toe moeten staan.
Tenslotte moet ik er helaas weer op wijzen dat het Europees tabaksbeleid nog steeds niet consequent is.
Enerzijds wordt tabaksgebruik ontmoedigd, anderzijds wordt er jaarlijks meer dan 1 miljard euro uitgegeven aan subsidies op tabak.
Ik spreek bij dezen weer mijn wens uit dat dit nog een keer gaat veranderen.
Mijnheer de Voorzitter, ik wil mij hier graag sterk maken voor de werknemers in de tabaksindustrie.
In Noord-Ierland is een grote fabrikant van tabaksproducten, Gallaher's Ltd, gevestigd.
Als deze richtlijnen worden aangenomen, gaan er minstens 300 banen verloren.
Ik heb zorgvuldig bestudeerd wat de commissaris heeft gezegd tegen mijn collega de heer Hume: ''Geen massale ontslagen in deze sector.
Ik zie niet hoe een verlaging van het teergehalte van 12 naar 10 milligram, zoals in de huidige tekst wordt voorgesteld, merkbare gevolgen kan hebben voor de werkgelegenheid.''
Het belangrijkste verschil tussen eerder verlagingen van het maximaal toegestane teergehalte en deze verlaging is simpelweg dat eerdere verlagingen beperkt bleven tot de EU.
Vijfentwintig procent van de productie van Gallaher's is bestemd voor de export.
Als deze richtlijn wordt aangenomen, zullen er 300 banen verdwijnen!
De fabrikanten zullen er niet één sigaret minder om verkopen dan nu, omdat ze buiten de EU zullen gaan produceren.
Gallaher's zal de productie naar zijn Russische fabriek verplaatsen en de limieten voor het teergehalte zullen worden genegeerd. Maar daarmee exporteren we wel 300 banen.
Het verlies van banen bij Gallaher's zal werknemers treffen die gemiddeld zo'n 47 jaar oud zijn.
Wie in Noord-Ierland op 47-jarige leeftijd zijn baan verliest, heeft niet veel kans ergens anders nog werk te vinden.
Dat is in deze context mijn grootste zorg.
Mijnheer de Voorzitter, gezien de verwijten dat wij onfrisse bedoelingen zouden hebben, terwijl wij ons slechts gekant hebben tegen het ontbreken van een rechtsgrond of beter gezegd twijfels hebben geuit over de rechtsgrond van bepaalde artikelen van de onderhavige richtlijn, wil ik het hebben over het evenwicht tussen de instellingen.
Het interinstitutionele evenwicht is namelijk een bron van legitimiteit voor het Europees bouwwerk.
Ook wil ik spreken over de verplichtingen die voortvloeien uit de Verdragen.
Volgens het Verdrag had de Commissie al ruim twee maanden geleden het arrest moeten analyseren en de relevante conclusies eruit moeten trekken.
Vandaag heeft de commissaris in zijn uiterst korte bijdrage voor de eerste keer gereageerd en op zijn minst drie keer de woorden no doubt en clear en clearly gebruikt.
Welnu, mijnheer de Voorzitter, dames en heren, wanneer men in het recht zijn toevlucht moet nemen tot formuleringen als "het is duidelijk" of "er bestaat geen twijfel", dan is er zeker - zoals ook in dit geval - sprake van onduidelijkheid en twijfel.
Mijnheer de Voorzitter, hoe kan men op grond van het arrest van het Hof van Justitie amendement 2 motiveren met het gevaar dat er voor de interne markt zou bestaan, daar meerdere lidstaten hebben laten weten dat bij het achterwege blijven van maatregelen zij zelf voor wetgeving zullen zorgen?
Welke lidstaten en welke maatregelen zijn dat?
Wij hadden juist van de Commissie hierover uitleg verwacht.
Laten wij nog enkele voorbeelden noemen: de amendementen 1, 4 en 18.
Het toevoegen van artikel 133 aan de rechtsgrond is juridisch behendig, maar heeft de Commissie eigenlijk wel echt nagedacht over het overkoepelend artikel voor het extern handelsbeleid? Volgens dat artikel 131 dient genoemd beleid ertoe "het concurrentievermogen van onze ondernemingen te versterken".
Hoe past dat bij de motivering van amendement 18, waarin staat dat onze industrie een overgangsperiode nodig heeft daar deze bedrijfstak anders ernstige schade zou kunnen lijden?
Hoe gaat dat samen met het streven onderhandelingen aan te knopen in het kader van de Wereldhandelsorganisatie, zoals in diezelfde motivering staat?
Mijnheer de Voorzitter, deze gerechtvaardigde twijfels zijn de reden van de stemming in de juridische commissie en niet vreemde of onfrisse allianties met ik weet niet welke bedrijven. Ik herinner eraan dat de uitslag van de stemming 18 tegen 9 was.
Hoewel ik zelf afwezig was, stond ik uiteraard met mijn stem achter deze uitslag.
Mijnheer de Voorzitter, de afgevaardigde Palacio Vallelersundi heeft nu de commissaris in het beklaagdenbankje gezet. Er is over interinstitutioneel evenwicht gesproken, maar in dit geval heeft de Commissie slechts een ontwerprichtlijn ingediend.
Het Parlement en de Raad zijn de instellingen die de genoemde ontwerprichtlijn moeten goedkeuren, waarbij zij onder meer moeten nagaan wat de juiste rechtsgrond is.
Derhalve kan de Commissie zeker niet vanwege onregelmatigheden in het beklaagdenbankje worden gezet.
Wij kunnen de Commissie vooral van geen enkele onregelmatigheid beschuldigen, omdat ze in dit geval ons slechts een ontwerprichtlijn heeft voorgelegd waarin drie bestaande richtlijnen inzake het gehalte van bepaalde ingrediënten van tabaksproducten en bepaalde waarschuwingen op de verpakking zijn samengevoegd.
Er is dus geen sprake van een echt nieuwe ontwikkeling.
Het enige novum is een arrest van het Hof van Justitie van de Europese Gemeenschappen van 5 oktober jongstleden. Daarin stelt het Hof in verband met een heel andere richtlijn, de tabaksreclamerichtlijn, dat de rechtsgrond van het huidige artikel 95 - het vroegere artikel 100 A - niet adequaat is.
Volgens het Hof van Justitie is die rechtsgrond niet adequaat, omdat zo geprobeerd wordt een uitdrukkelijk verbod in een ander Verdragsartikel te omzeilen. Ook dat artikel is hernummerd en is nu artikel 152 in plaats van 129.
Derhalve probeert het Hof van Justitie een kunstgreep te vermijden, waarmee dat achterdeurtje gebruikt zou kunnen worden.
Maar in dit geval doet die situatie zich niet voor, omdat de ontwerprichtlijn - evenals de huidige richtlijnen - daadwerkelijk beoogt de bestaande obstakels voor de werking van de interne markt te elimineren.
De rechtsgrond van het voorstel - het huidige artikel 95, het vroegere artikel 100 A - is derhalve correct.
De rapporteur, de heer Maaten, heeft heel verstandig voorgesteld die rechtsgrond steviger te maken door een verwijzing op te nemen naar artikel 133 over de externe handel. Bovendien heeft hij een reeks wijzigingen in een aantal artikelen voorgesteld, teneinde aanvechting van deze richtlijn te voorkomen op basis van de met het genoemde arrest totstandgekomen jurisprudentie van het Hof van Justitie.
Ik zou willen opmerken dat het Hof van Justitie zich in zijn arrest heeft laten leiden door een te letterlijke interpretatie van de tekst. Heel wat onderdelen van het arrest zijn vatbaar voor kritiek, maar wij moeten het arrest nu eenmaal accepteren.
De rechtsmiddelen zijn immers uitgeput, daar het Hof van Justitie het hoogste orgaan is voor de interpretatie van het gemeenschapsrecht. Niets staat het Parlement echter in de weg zich uit te spreken voor een rechtsgrond die de artikelen 95 en 133 omvat en de amendementen met wijzigingen van de rapporteur, die ik genoemd heb, in het voorstel op te nemen.
Uiteraard moet ik namens de socialistische fractie, en vooral namens de socialistische leden van de juridische commissie - wij hebben in de commissie tegen de meerderheidsmening gestemd die mevrouw Palacio Vallelersundi heeft genoemd -, zeggen dat het voortgaan op deze weg een drastische beperking zou betekenen van de wetgevende bevoegdheid van het Europees Parlement. In de amendementen 52 en 53, die ingediend zijn door de heer Poettering, namens de Fractie van de Europese Volkspartij, en mevrouw Palacio Vallelersundi en 32 andere leden, wordt immers voorgesteld de richtlijn te verwerpen.
Mijn zorgen gelden op dit moment derhalve niet zozeer de gezondheidsproblemen - die natuurlijk belangrijk en omvangrijk zijn - maar de beperking die zou ontstaan als wij die zeer restrictieve interpretatie van de wetgevende bevoegdheid van het Europees Parlement zouden aanvaarden.
Ik meen dat die zeer beperkende uitleg nagenoeg op het elimineren van de wetgevende bevoegdheid van deze instelling en van de Raad zou neerkomen.
Ik geloof niet dat men een dergelijke zeer restrictieve weg op kan, want los van de inhoud - en van de substantiële inhoud die door de heer Maaten en anderen is benadrukt - bestaat er een gevaar als het Parlement en de Raad deze interpretatie van de leider van de Europese Volkspartij en van mevrouw Palacio Vallelersundi zouden aanvaarden. Het Parlement, de Raad en de communautaire instellingen in hun geheel zouden dan met handen en voeten gebonden zijn bij de verdere ontwikkeling van de instellingen op wetgevend vlak, die zo belangrijk blijkt te zijn voor de evolutie van het gemeenschapsrecht.
Om die reden steunen de socialisten de amendementen van de heer Maaten en verwerpen wij uiteraard de amendementen 52 en 53 van de Fractie van de Europese Volkspartij.
Mijnheer de Voorzitter, het valt te betreuren dat ondanks de veelvuldige inspanningen van rapporteur Maaten men tot de vaststelling dient te komen dat niemand echt tevreden is met de ontwikkelingen die dit verslag thans kenmerken.
Ik wil drie korte opmerkingen formuleren.
Ten eerste wat betreft de rechtsgrondslag.
Het arrest van het Hof heeft de toetsing gedaan en stelt zeer uitdrukkelijk dat artikel 95 rechtsgrondslag kan zijn in sommige gevallen als bepaalde voorwaarden vervuld zijn maar stelt tevens dat in bepaalde gevallen artikel 95 niet volstaat, bijvoorbeeld voor wat het exportverbod betreft dient artikel 133 te worden toegevoegd.
Gelet op het feit dat er onvoldoende, gebrek aan motivering is, steun ik daarom het amendement van mevrouw de Palacio Vallelersundi om het gemeenschappelijk standpunt te verwerpen en de Commissie te verzoeken een nieuw voorstel in te dienen.
Met betrekking tot de andere opmerkingen wil ik hier stellen dat men zich niet mag blindstaren op symbolen die het probleem ten gronde niet aanpakken.
Het heffen van hogere taksen is geen afdoend ontradingsmiddel.
Het buiten proportie verhogen van de ruimte voor waarschuwingen is geen afdoend middel om het beoogde doel te bereiken, te weten een betere volksgezondheid.
Bovendien vrees ik dat dit een slecht voorbeeld zal zijn om later ook waarschuwingen op andere producten aan te brengen.
Mijnheer de Voorzitter, wij weten allemaal dat het hier om een uitzonderlijk belangrijk verslag gaat.
Het is zo belangrijk, omdat de geloofwaardigheid van het Europees volksgezondheidsbeleid erin wordt afgewogen.
Het is te betreuren dat ook in de Commissie juridische zaken en interne markt standpunten naar voren zijn gekomen die stellen dat het verbod van het Hof van Justitie op tabaksreclame de richtlijn in zekere zin overbodig maakt.
Dat is echter helemaal niet het geval, de richtlijn heeft betrekking op de ingrediënten van tabak en niet op de reclame ervoor.
Men mag het Parlement niet meer met deze kwestie misleiden, men moet begrijpen dat het nu van belang is het zeer verdienstelijke verslag van rapporteur Maaten te verdedigen.
Moeten nu dan de aanduidingen "light" en "mild" op de verpakkingen worden verboden?
Wij moeten blijven bij de opvatting dat dergelijke misleidende aanduidingen niet getolereerd mogen worden en de uitspraak van het Hof van Justitie van oktober brengt daar geen verandering in.
Wij moeten vasthouden aan het standpunt dat wij al eerder hebben ingenomen.
Het is heel logisch dat in alle landen waar men zo verstandig is geweest een relatief strenge tabakswetgeving op te stellen, het aantal mensen dat aan longkanker overlijdt en het voorkomen van hart- en vaatziekten duidelijk is afgenomen.
Dat alles moeten wij ook op Europees niveau kunnen regelen binnen het interne-marktbeleid dat gebaseerd moet zijn op een hoge mate van bescherming van de volksgezondheid.
Voorzitter, als dit voorstel in tweede lezing daadwerkelijk wet wordt, leidt dit ertoe dat de vrijheid van bedrijven enigszins wordt ingeperkt en dat de volksgezondheid iets beter wordt beschermd.
De sterke kant van dit voorstel is dat het niet gaat over het gedrag van de individuele consument van tabaksproducten, het is gericht op een verplichte voorlichting door de bedrijven aan alle consumenten en op het verbod om verslavende ammoniak toe te voegen.
Dit betekent dat men minder kans krijgt om de indruk te wekken dat men zonder risico van vervroegd overlijden kan roken.
Het verspreiden van geruststellende leugens wordt moeilijker.
De zwakke kant is dat de nadruk sterk ligt op de bevordering van de vrije concurrentie.
Het opleggen van in alle lidstaten gelijke Europese normen lijkt vooral bedoeld te zijn om de verschillende tabaksondernemingen overal gelijke kansen te bieden om geld te verdienen.
Dit liberale uitgangspunt wordt niet gedeeld door mijn fractie.
Het gaat ons er vooral om hoe je de mensen beschermt tegen de schade die tabaksproducten toebrengen aan hun gezondheid.
Mijn fractie had liever een voorstel gezien dat een alomvattende aanpak inhoudt.
Vanuit het uitgangspunt volksgezondheid zou dan moeten worden geregeld hoe reclame en sponsoring verdwijnen en jongeren zo min mogelijk gaan roken.
Verder zou het moeten gaan over welke gevolgen het terugdringen van de productie en consumptie van tabak moet hebben voor vervangende werkgelegenheid voor tabaksboeren en tabaksarbeiders, hoe we een eind maken aan de huidige Europese subsidies voor het verbouwen van tabak en wat we doen om de internationale handel in dit ongezonde product tegen te gaan.
Zolang dit niet gebeurt kan iedere Europese maatregel grotendeels teniet worden gedaan door meer export van Amerikaanse tabak.
Wat nu in tweede lezing nog kan worden besloten is een slap aftreksel van de meest vèrgaande voorstellen waarover een half jaar geleden na de eerste lezing werd gestemd.
Toen is al een afgezwakte tekst aanvaard, maar de Ministerraad vindt nog steeds dat die uitspraak van het Parlement te ver gaat.
Ik vertegenwoordig het deel van de Fractie van Unitair Links dat de voorstellen van de rapporteur in eerste lezing heeft gesteund en dat zijn afgezwakte voorstel in tweede lezing eveneens zal ondersteunen.
Het voortstel is te slap, maar zonder een dergelijk besluit kunnen tabaksproducten nog méér mensenlevens vernietigen.
Mijnheer de Voorzitter, het is juist dat wij moreel verplicht zijn om de 30 miljoen consumenten in de Europese Unie volledig in te lichten over de gevaren van de sigaret voor de volksgezondheid.
Verschillende groeperingen hebben bij mij, omdat ik lid ben van de Commissie milieubeheer, volksgezondheid en consumentenbeleid, sterk aangedrongen op een strengere regelgeving inzake de verkoop en presentatie van tabaksproducten in Europa.
Ik ben het van harte eens met de amendementen die onlangs in onze commissie zijn aangenomen en die tot doel hebben het grote publiek nog meer te waarschuwen voor de gevaren van roken.
De amendementen die door onze commissie zijn goedgekeurd betroffen de vergroting van het oppervlak voor algemene waarschuwingen zoals ''roken brengt de gezondheid ernstige schade toe'' op de voorkant van pakjes sigaretten van 25 naar 30% en van het oppervlak voor extra waarschuwingen van 25 naar 40%.
Enkele voorbeelden van de extra waarschuwingen die de commissie op de pakjes sigaretten opgenomen wil zien: ''50% van de rokers sterft op jongere leeftijd dan niet-rokers''; ''roken veroorzaakt dodelijke longkanker''; ''roken is zeer verslavend"; ''zoek hulp bij het stoppen"; en ''bescherm de kinderen, laat ze uw rook niet inademen''.
Onze commissie is ook van mening dat sigarettenautomaten van waarschuwingen moeten worden voorzien.
Onderzoek heeft aangetoond dat er minder wordt gerookt, naarmate de waarschuwing op de pakjes sigaretten groter wordt afgedrukt.
De resultaten van het onderzoek op dit terrein zijn zo duidelijk dat het verkeerd zou zijn als wij, wetgevers van de EU, een dergelijk advies niet zouden opvolgen.
Wij moeten de 370 miljoen consumenten in de Europese Unie wat het roken betreft een duidelijke boodschap meegeven en wij zullen als overheid al het nodige doen om onze kinderen en de rokers te waarschuwen voor de gezondheidsrisico's die het roken van sigaretten met zich meebrengt.
Tot slot nog dit: het Europees Parlement heeft, sinds het Verdrag van Amsterdam, coördinerende macht in zaken die het milieu en de consumentenbescherming betreffen, en het zal uiteraard op dit terrein nauw samenwerken met de Raad en de Commissie.
Wij zien deze procedure als een belangrijk juridisch wapen in het parlementaire arsenaal en wij zijn ook vast van plan het te gebruiken.
Ik wil de rapporteur graag complimenteren met het verslag.
Mijnheer de Voorzitter, niets dan lof voor de goede bedoelingen van de parlementsleden die deze richtlijn steunen, maar ik wil er wel op wijzen dat het verbod op het produceren van tabak boven de EU-limieten aanzienlijke gevolgen zal hebben voor de werkgelegenheid in mijn regio.
Ik doel met name op de fabriek van British-American Tobacco in Southampton, waar de hele sigarettenproductie voor de markt buiten de EU bestemd is.
Door de komst van deze richtlijn zal de fabriek deze sigaretten niet meer kunnen produceren, al zijn de EU-limieten uiteraard niet van toepassing op de markt die men bedient.
Dat wil echter niet zeggen dat deze sigaretten niet geproduceerd zullen worden.
Het betreffende bedrijf, BAT, zal de productie overbrengen naar landen buiten de EU.
Dus in plaats van sigaretten voeren we werkgelegenheid uit. Alleen al in mijn regio gaat het daarbij om 4000 banen.
Toch kan ik, ironisch genoeg, in deze richtlijn geen enkel verbod op het telen van tabak in de Gemeenschap vinden - ook al wordt er in landen zoals Griekenland tabak geteeld die zo sterk is dat gebruik ervan voor productiedoeleinden op grond van deze richtlijn een misdrijf zou zijn.
Een Gemeenschap die deze tabaksteelt subsidieert en de verkoop van die tabak vervolgens onwettig maakt, daarbij mensen van hun baan berooft en hun leven kapotmaakt, gewone mensen die afhankelijk zijn van inkomsten van goederen die niet eens in de Gemeenschap worden verkocht, kan niet rekenen op het respect van de burger.
Hoe u ook denkt over deze richtlijn, ik verzoek u morgen steun te geven aan mijn amendement waarin ik vraag om het verbod op de productie voor de export naar landen buiten de EU uit de richtlijn te halen.
Deze richtlijn heeft geen enkel positief effect op de volksgezondheid buiten de EU.
Het is een klassiek symptoom van op hol geslagen politieke correctheid.
Mijnheer de Voorzitter, geachte collega's, allereerst moet ik iets rechtzetten. De Commissie juridische zaken en interne markt heeft de hele richtlijn al in eerste lezing verworpen, maar de plenaire vergadering heeft zich daar niet bij aangesloten.
Na het besluit van het Hof van Justitie heeft de commissie het advies nog een keer - maar deze keer met een grote meerderheid - aangenomen.
Het arrest van het Hof heeft de juridische situatie weliswaar niet principieel veranderd, maar toch wel nader uitgewerkt. Sommige aspecten zijn nu duidelijker en helderder.
Het heeft inderdaad niets met tabak te maken. Het arrest van het Hof van Justitie had net zo goed betrekking kunnen hebben op een verbod op reclame voor alcohol of chocolade; we weten tenslotte allemaal dat ook suiker schadelijk kan zijn voor de gezondheid.
Het is volgens mij beschamend hoe oppervlakkig de Commissie en de Raad sindsdien hebben gereageerd op dit arrest van het Hof. Ik mag wel zeggen dat ze er helemaal niet op gereageerd hebben; ze hebben het gewoon links laten liggen.
Dat geldt ook voor het betoog dat commissaris Byrne net heeft gehouden, en ook voor de toelichting op het gemeenschappelijk standpunt. Men heeft het niet nodig gevonden om tenminste de overwegingen daarin enigszins aan te passen en te corrigeren.
Alleen de juridische dienst van het Parlement maakt een lovenswaardige uitzondering.
Helaas heb ik te weinig tijd om op de details in te gaan, dat is gewoon onmogelijk.
Ik wil alleen maar een beroep doen op de collega's om het advies van de juridische commissie te volgen.
Het gaat niet om de tabaksproducenten, het gaat om niet meer en niet minder dan het respecteren van de Verdragen.
Het gaat ook niet om juridische haarkloverij, het gaat om een politiek zeer geladen kwestie, en wel om het respecteren van andermans bevoegdheden, van de subsidiariteit, maar ook van de rechten en bevoegdheden van de collega's in de nationale parlementen.
In Nice is de toekomstige verdeling van de bevoegdheden aan de orde gekomen.
Een dergelijk evenement is echter overbodig wanneer iedereen het standpunt van de meerderheid respecteert nadat er op basis van argumenten een dergelijke meerderheid tot stand is gekomen tussen de drie instellingen - de Commissie, de Raad en het Parlement. Dan hoeven we alleen nog maar een duidelijk institutioneel kader te scheppen.
Ik hoop en verwacht dat het Europees Hof van Justitie voortgaat op de ingeslagen weg. Ik vertrouw erop dat het Hof meer aandacht zal besteden aan het respecteren van de verschillende bevoegdheden en de Richtlijn weer zal nietig verklaren.
Mijnheer de Voorzitter, om te beginnen feliciteer ik de heer Maaten met het uitstekend verslag.
Ik vind dat ook de heer Byrne een dankwoord verdient voor zijn duidelijke uiteenzetting over de rechtsgrondslag.
Als ik naar mevrouw Palacio en de heer Lechner luuister, denk ik aan de berichten die wij tegenwoordig over de Amerikaanse gerechtshoven horen.
Ik bedoel de ernstige vermenging van rechtspraak en politiek, wat de rechtszekerheid geenszins bevordert.
Ik denk dat het voor de gezondheid van de Europese bevolking van groot belang is, dat we de maximumgehaltes van teer naar beneden krijgen en dat we voor nicotine en koolmonoxide in sigaretten ook maximumgehaltes vaststellen.
We moeten erop toezien dat de Commissie uiterlijk eind 2004 een voorstel voor een gemeenschappelijke lijst van toegestane ingrediënten voorlegt.
Tot nog toe hield de industrie alle informatie over de ingrediënten geheim, maar daar moet uiteraard een einde aan komen.
Naast de vaststelling van een gemeenschappelijke lijst is het naar mijn mening ook belangrijk dat er een verbod komt op het gebruik van ammoniak en andere gelijkaardige verbindingen die ertoe dienen het verslavingseffect en de afhankelijkheid van sigaretten te vergroten.
Ook daaraan moeten we een einde maken.
Tot slot wil ik iets zeggen over de export.
Ik begrijp hoegenaamd niet dat een meerderheid van de leden van dit Huis voorstander is van soepelere exportregels voor Europa dan voor hun eigen regeringen, die de vele industrietakken die bij deze materie betrokken zijn, tenslotte toch vertegenwoordigen.
Ik ben het met mevrouw Thyssen eens dat het ethisch gezien absoluut niet door de beugel kan vanuit Europa sigaretten te exporteren die wij voor onze eigen bevolking te schadelijk vinden.
Dit is ethisch onverantwoord en daarom hoop ik dat wij op dit vlak meer verantwoordelijkheidsgevoel aan de dag zullen leggen, naar het voorbeeld van de Raad en de Commissie.
Mijnheer de Voorzitter, het lijkt mij noodzakelijk de voorwaarden voor de productie en de verkoop van tabak aan te scherpen. Dat moeten wij op een geharmoniseerde wijze doen met een richtlijn die alle lidstaten moeten naleven, met als doel de preventie te verbeteren en de consument beter te beschermen tegen de gewoonte van het roken.
Toch lijkt het mij eerlijk gezegd onaanvaardbaar de verschillen in oordeel over de inhoud van de ontwerprichtlijn te interpreteren als een vermeende botsing tussen de machtige belangen van de tabakslobby's en het algemeen belang van de bescherming van de burgers.
Het aanvaarden van een dergelijke interpretatie zou een verdraaiing zijn van de legitieme argumenten van een aanzienlijk aantal leden van het Europees Parlement, die in de noodzaak de juridische regels te respecteren de garantie zien voor de toekomstige levensvatbaarheid van onze eigen wetsvoorstellen.
Indien wij van mening zijn dat er een aantal gemeenschappelijke bindende regels nodig zijn om de gezondheid van de burgers beter te beschermen tegen de risico's van tabak, laten wij dan wegen zoeken zonder dat er rechtsbreuken ontstaan, zonder achterdeurtjes die onze goede bedoelingen verwateren en filtreren.
De publieke opinie kan en moet niet louter gevoed worden met politieke gebaren die niet stevig verankerd zijn in de werkelijkheid van wat mogelijk is volgens de bevoegdheden die de Verdragen ons verlenen.
Mijnheer de Voorzitter, roken is de tragedie van onze tijd - de voornaamste oorzaak van aandoeningen en ziektes die te voorkomen zijn, en dat geldt voor de hele Europese Unie.
In de Europese Unie sterven elk jaar meer dan een half miljoen mensen terwijl dat eigenlijk niet hoeft en dat aantal zal nog verder groeien als we nu niets ondernemen.
Daarom is deze richtlijn zo belangrijk: groter en vetter afgedrukte, duidelijkere teksten die waarschuwen voor de gezondheidsrisico's, een verbod van misleidende aanduidingen zoals 'light', 'ultra' en 'mild', een maximaal teergehalte voor producten bestemd voor de EU en daarbuiten en, voor het eerst, informatie over de ingrediënten.
Als betrekkelijk nieuw lid van het Parlement is me opgevallen met welk een hevigheid men zich in dit Parlement tegen deze richtlijn verzet.
Er zijn bij dit debat zoveel afleidingsmanoeuvres ingezet dat het begint te lijken op een oefening in spoorzoeken, maar waar we het over hebben is nog altijd de volksgezondheid.
De macht van de grote fabrikanten van tabaksproducten is overduidelijk.
Ik wil al mijn collega's erop wijzen dat tabak een uniek product is.
Je raakt eraan verslaafd en je gaat eraan dood.
Het is een feit dat 80% van de mensen met roken begint voor zij achttien jaar oud zijn en toch beweert de tabaksindustrie dat de mensen volwassen keuzes maken.
Het is een feit dat 80% van de rokers wil stoppen maar er wordt binnen de tabaksindustrie maar weinig beleid ontwikkeld om deze mensen van het roken af te helpen.
In plaats daarvan beweert men dat men het roken onder jongeren probeert terug te dringen.
Als we, toen de tabak zijn intrede deed, over dit product hadden geweten wat we nu weten, zouden we het als klasse-A-drug hebben geclassificeerd.
Het is een feit dat in de vorige eeuw bijna tweemaal zoveel mensen aan de gevolgen van tabaksgebruik zijn gestorven dan in de twee wereldoorlogen samen.
Als we nu niets ondernemen, zullen er deze eeuw naar schatting wereldwijd een miljard doden vallen.
Laten we er alles aan doen om mensenlevens te redden en een eind maken aan de macht van de tabaksindustrie met zijn grote belangen, die alleen maar levens kapotmaken.
Mijnheer de Voorzitter, niemand onderschat de schadelijke gevolgen van het roken voor de gezondheid, maar ook het beleid voor de volksgezondheid moet een solide rechtsgrondslag hebben.
In de afweging tussen de bescherming van de gezondheid en het nut van de reclame voor tabak heeft het Hof van Justitie onlangs een oordeel geveld, en dat is glashelder: het is niet de taak van de Commissie of van de Europese Unie om deze dingen te regelen, dat is de taak van de lidstaten.
De enige uitzondering wordt gemaakt voor een distorsie op de interne markt.
De Commissie heeft daar echter geen enkel bewijs voor geleverd, geen enkel, integendeel!
Waar de markt uit evenwicht is, waar verschillende belastingregels gelden, in Griekenland met die speciale regelingen, daar blijft alles zoals het was!
Het is dus bespottelijk, mijnheer de commissaris, wanneer hier wordt gedaan alsof er niets is veranderd sinds het arrest van het Europees Hof van Justitie.
Ik heb daar geen woorden voor!
Als we niet bereid zijn om de juridische aspecten te bekijken voorspel ik dat deze richtlijn door het Hof van Justitie nietig zal worden verklaard en dat het Parlement en de Commissie een even slecht figuur zullen slaan als de eerste keer.
Mijnheer de commissaris, u bent de hoeder van de Verdragen, en u mag niet op eigen gezag uw bevoegdheden overschrijden.
U gebruikt artikel 133 als basis voor het uitvoerverbod. Ik moet echter vaststellen dat we in het gemeenschappelijk handelsbeleid niet kunnen bepalen wat derde landen moeten importeren.
Ook de rechtsgrondslag is volgens mij volkomen onbruikbaar. Daarom is het juist dat de vakbonden, de werkgevers en de werknemers wijzen op de gevolgen voor de werkgelegenheid.
Door het uitvoerverbod staan 10.000 banen op de tocht, waarvan 8.000 alleen al in Groot-Brittannië.
Met deze maatregel bereiken we niets, de productie daalt namelijk niet, die wordt alleen maar verplaatst.
We willen blijkbaar anderen voorschrijven hoe ze moeten leven.
Dat is aanmatigend, en het Hof zal ons niet gelijk geven!
Mijnheer de Voorzitter, tabak maakt levens kapot.
Tot grote schande van deze Europese Unie, vragen wij onze belastingbetalers de teelt van dit vermaledijde product te subsidiëren voor het lieve bedrag van meer dan 1 miljard euro per jaar.
Tegelijkertijd brengen we verstandige maatregelen om het roken te ontmoedigen, met name onder jongeren, in gevaar, omdat we de hele wereld in onze interne markt willen onderbrengen.
Als wij andere landen onze gezondheidsnormen willen blijven opleggen, door de verstandige voorstellen die wij voor de interne markt hebben bedacht ook te laten gelden voor de export, zetten wij al het goede werk dat de heer Maaten heeft verricht op het spel.
Er is geen ontkomen aan: export volgt op reclame zoals de nacht volgt op de dag.
Zou de commissaris kunnen toelichten of het schrappen van de uitzondering voor de export alleen van toepassing is op de teer- en nicotinegehaltes, zoals in de commissie werd gesuggereerd, of op alle voorstellen in de richtlijn?
Wij moeten dat weten, omdat er in Darlington, Nottingham, Southampton en Belfast duizenden banen op het spel staan.
Die banen kunnen binnen de kortste keren verdwijnen als wij niet precies weten hoe het zit en dus verkeerd stemmen.
Ik wil dat verstandige maatregelen doorgang vinden en niet verloren gaan.
Ik wil dat er een einde komt aan misleidende aanduidingen zoals ''mild'' en ''light'' die de indruk wekken dat sommige sigaretten veiliger zijn: dieper inhaleren maakt ze zeker niet veiliger.
Deze etikettering dient dan ook te verdwijnen.
Er dient geen uitzondering te worden gemaakt voor bepaalde handelsmerken, anders creëren we weer nieuwe afwijkingen op het gebied van de concurrentie en de interne markt.
Ik ben vóór waarschuwingen in de vorm van foto's, vóór zinnige vermelding van ingrediënten, vóór onderzoek op Europese schaal en vóór gezondheidsbevorderende maatregelen om kinderen rook-, teer-, nicotine- en verslavingsvrij te houden.
Ik wil dit alles niet in gevaar gebracht zien door onze pogingen deze richtlijn uit te tillen boven de juridische bevoegdheid van de Europese Unie en het Parlement.
Voorzitter, de tabaksrichtlijn raakt twee punten die onze fractie zeer ter harte gaan: de harmonisering van de interne markt en de volksgezondheid.
Gezondheidsorganisaties pleiten terecht voor meer bescherming van de volksgezondheid.
Daarom zijn wij vóór de richtlijn en vóór het verlagen van de gehaltes teer, nicotine en koolmonoxyde.
Daarom zijn wij ook vóór het vergroten van de waarschuwingen, conform het gemeenschappelijk standpunt en zijn wij net als het gemeenschappelijk standpunt, vóór korte, krachtige waarschuwingsteksten op de tabaksverpakkingen alsook vóór het verbieden van het gebruik van misleidende woorden als "mild", "light" en "ultralight".
Alleen waar deze onderdeel zijn van gedeponeerde en reeds op de markt gebrachte bandmarks, zou overwogen kunnen worden om deze toe te staan.
De industrie klaagt over ongelijkheden en inefficiëntie in de huidige regelgeving.
De ongelijkheid betreft bijvoorbeeld de toegestane ingrediënten.
Het voorstel om te werken aan één lijst van ingrediënten die zijn toegestaan, ondersteunen wij van harte.
Inefficiënt is de gang van zaken rond de tests.
Nu moet voor elk product in elk land opnieuw getest worden.
Wij zijn ervoor dat wij komen tot een door alle EU-landen erkende uniforme testmethode, uit te voeren door een in een land erkend testlaboratorium.
En wij zijn ervóór dat zo'n test uitgevoerd in een door één van de EU-lidstaten erkend laboratorium, in alle lidstaten van de EU geldig is, net zoals op het gebied van de medicijnen gebruikelijk is om bijvoorbeeld dierproeven uit te sparen.
Speciale aandacht vragen wij voor de positie van het midden- en kleinbedrijf.
Dit wordt door de richtlijn onevenredig zwaar getroffen in sommige gevallen, met name door artikel 6, lid 1.
Wij zijn dan ook vóór het amendement dat wel vraagt om informatie naar de gebruikte ingrediënten maar een realistischer werkwijze voorstelt dan nu verwoord in het gemeenschappelijk standpunt.
Wat betreft de rechtsgrondslag het volgende.
De richtlijn bouwt voort op drie bestaande richtlijnen over hetzelfde onderwerp die dezelfde rechtsgrondslag hebben.
Deze hebben tot op heden nooit problemen met betrekking tot de rechtsgrondslag geleverd.
De juridische diensten van de EU-instellingen zien geen problemen op dit gebied.
Zeker na toevoeging van artikel 133 gaan wij ervan uit dat de rechtsgrondslag deugt.
Natuurlijk willen wij juridisch correct handelen en natuurlijk zou het betreurenswaardig zijn als het Hof uiteindelijk het standpunt van onze juridische diensten zou afwijzen. Maar we mogen de richtlijn niet verwerpen, dan hebben we namelijk niets, is al het werk voor niets geweest en kunnen we opnieuw beginnen met gewoon hetzelfde werk en dezelfde teksten.
Voor het Parlement is het nu zaak politieke moed te tonen en een richtlijn tot stand te brengen die de werking van de interne markt verbetert en een maximale bescherming biedt op het gebied van volksgezondheid.
Voorzitter, ik ben mijn fractie dankbaar dat zij mij nog extra tijd wil geven.
Ik wil de commissaris graag danken voor zijn opmerking over de juridische basis.
Kortheidshalve sluit ik mij aan bij wat de heren Medina Ortega en Lund daarover hebben gezegd.
Ik heb nog wel twee aanvullende opmerkingen.
Ten eerste over artikel 11.
De rapportage door deze commissie is cruciaal voor toekomstig beleid.
Ik ben ook verheugd dat deze commissaris daarvoor verantwoordelijk is.
Ik heb wel zorgen over de capaciteit bij de Commissie om aan dit verlag te werken.
Ik hoop dat de commissaris wellicht uitzicht kan bieden op versterking van de personele ondersteuning binnen de Commissie.
Tenslotte, Voorzitter, er zijn belangrijke wijzigingen in dit gemeenschappelijk standpunt van de Raad noodzakelijk.
Het is belangrijk voor de juridische basis, voor verdergaande harmonisering van de markt, voor betere bescherming van de consument en zo verder.
Elk van deze elementen op zich mist wellicht voldoende steun hier in dit Parlement voor de gekwalificeerde meerderheid.
Maar als pakket zou het moeten leiden tot een beter afgewogen en meer resultaatgerichte regelgeving.
Die compromisbereidheid was ook aanwezig in de milieucommissie.
Ik denk aan mevrouw Martens en de heer Sacconi en de samenwerking die wij daar hebben gehad.
Ik roep u daarom op dit compromispakket te ondersteunen.
Mijnheer de Voorzitter, ik wil beginnen met kort iets te vertellen over de geschiedenis van deze richtlijn voordat ze hier in het Parlement ter tafel werd gebracht.
De richtlijn werd geïntroduceerd als reactie op het verslag-Valverde López, het EP-verslag uit 1997, waarin veel elementen voorkwamen die ook in de huidige tekst te vinden zijn en waarin werd gevraagd om een voorstel van de Commissie.
Uit het debat waarin het voorstel in tweede lezing wordt besproken blijkt dat er zeer snel vooruitgang is geboekt.
Het laat zien dat zowel de Raad van Ministers als het Parlement er vaart achter hebben gezet.
Ik wil ook de inspanningen vermelden van de heer Maaten, die het dossier op een evenwichtige, nauwgezette manier heeft behandeld.
De gevolgen van tabaksgebruik voor de gezondheid worden nu alom onderkend en zowel bij de wetgevende instanties als bij het publiek leeft de overtuiging dat de tijd is gekomen voor een strenge regelgeving inzake dit product.
Het voorstel bevat een aantal belangrijke verbeteringen ten opzichte van de huidige juridische situatie en richt zich op het creëren van geharmoniseerde regels voor een aantal zaken die met productregelgeving te maken hebben.
Voor andere zaken geldt dat de basis is gelegd voor het verzamelen van de elementen die nodig zijn voor het opstellen van initiatieven.
Een van de belangrijkste verbeteringen is de introductie van een nieuw, lager maximumteergehalte en - en dat is voor het eerst - van een maximum koolmonoxide- en nicotine-gehalte in sigaretten.
Deze bovengrens geldt, en daarover bestaat de nodige controverse, voor alle producten die in de Unie, al dan niet voor binnenlands gebruik, worden vervaardigd.
De argumenten die naar voren zijn gebracht over mogelijk verlies van werkgelegenheid, zijn zorgvuldig afgewogen tegen de zekerheid dat wij, als we niet aan die limieten vasthouden, een product exporteren dat we niet goed genoeg achten voor burgers van de Gemeenschap.
Ik wil er ook op wijzen dat er al sprake was van mogelijk verlies van werkgelegenheid toen de oorspronkelijke richtlijnen die nu worden herzien meer dan tien jaar geleden werden ingediend.
Het verlies van werkgelegenheid dat toen werd voorspeld heeft nooit plaatsgevonden.
In feite wordt het verlies van werkgelegenheid in deze sector hoofdzakelijk veroorzaakt door de toegenomen investering in automatisering, zoals de bedrijven zelf ook hebben gezegd.
De Commissie voelt er echter wel voor om voor de toepassing van de regels voor geëxporteerde producten een verlengde overgangsperiode in te voeren, zodat er meer tijd is voor de aanpassing van productieformules en de ontwikkeling van nieuwe marktstrategieën.
De heer Bowis heeft gevraagd of de vrijstelling van toepassing is.
De vrijstelling is van toepassing op artikel 3, zoals ik het amendement tenminste interpreteer, dat wil zeggen, teer-, nicotine- en koolmonoxidegehaltes.
Wat de kwestie van de aanduidingen op de pakjes betreft, wil ik graag benadrukken dat het gebruik van bepaalde termen zoals ''light'', ''met een laag teergehalte'' en ''mild'' heel misleidend kan werken.
Mensen stappen van het ene type sigaret over op het andere, omdat zij ten onrechte aannemen dat de ''lichte'' sigaret veiliger is voor hun gezondheid.
Dergelijke aanduidingen zorgen er ook mede voor dat mensen blijven roken en niet proberen om met roken te stoppen.
Het is dan ook duidelijk dat er in het belang van de consument regelgeving moet komen.
In de onderhandelingen die thans worden gevoerd over een WHO-kaderverdrag inzake de volksgezondheid, wordt momenteel trouwens opneming van dezelfde bepalingen voorgesteld.
De communautaire regelgeving zal dan ook goed aansluiten bij de toekomstige internationale afspraken. Zo wordt het gevaar van handelsbarrières voorkomen, maar het betekent ook meer bescherming van de consument en een betere volksgezondheid.
Ik wil eraan toevoegen dat het Europees Hof van Justitie in zijn arrest met betrekking tot zaak 376/98 heeft gesteld dat de volksgezondheid een rechtsgrond vormt naast en samen met artikel 95 van het Verdrag.
Ik zou graag uw aandacht willen vestigen op dit arrest van het Hof.
Ik ben er niet volledig van overtuigd dat iedereen die zich hier over dit onderwerp heeft uitgesproken het arrest heeft gelezen.
Ik zou iedereen die dat nog niet heeft gedaan willen aanraden het alsnog te doen.
In punt 88 van het arrest staat bijvoorbeeld: "Wanneer aan de voorwaarden is voldaan waaronder de artikelen 100A [nu 95] en 66 als rechtsgrondslag kunnen worden gebruikt, kan het feit dat bij de te maken keuzen de bescherming van de volksgezondheid doorslaggevend was, voor de gemeenschapswetgever geen beletsel vormen om deze artikelen als rechtsgrondslag te nemen.
Integendeel, artikel 129, lid 1, bepaalt, dat de eisen inzake bescherming van de gezondheid een bestanddeel van het gemeenschapsbeleid op andere gebieden zijn en artikel 100 A, lid 3, eist nadrukkelijk, dat bij de harmonisatie een hoog niveau van bescherming van de volksgezondheid wordt gegarandeerd."
Ik wil u ook wijzen op punt 98 van het arrest.
Ik wil het graag interpreteren in de context van de vraag die mij is gesteld over het al dan niet aanwezig zijn van een substantiële rechtsgrondslag.
"Het zou in beginsel dus mogelijk zijn om op basis van artikel 100A van het verdrag een richtlijn vast te stellen die tabaksreclame in kranten, tijdschriften en magazines verbiedt om het vrije verkeer van die persorganen te garanderen, zoals bijvoorbeeld richtlijn 89/552, waarvan artikel 13 televisiereclame voor tabaksproducten verbiedt teneinde de vrijheid van televisie-uitzendingen te bevorderen.''
Uit het arrest blijkt overduidelijk de mening van de rechters dat artikel 95 als rechtsgrondslag kan worden gebruikt voor het reguleren van de interne markt.
In feite namen zij bij het formuleren van hun conclusie over de juiste uitspraak in deze specifieke zaak het standpunt in dat bepaalde aspecten van de regulering van de markt voor tabaksproducten en tabaksreclame wel en andere niet kunnen worden toegestaan.
In punt 117 van het arrest stellen zij: ''Zoals in de punten 98 en 111 van dit arrest is opgemerkt, had op basis van artikel 100A van het Verdrag een richtlijn kunnen worden vastgesteld, waarbij bepaalde vormen van reclame en sponsoring voor tabaksproducten werden verboden.
Gelet op het algemene karakter van het door de richtlijn ingestelde verbod van reclame en sponsoring voor tabaksreclame, zou een gedeeltelijke nietigverklaring van de richtlijn evenwel inhouden dat de bepalingen van de richtlijn door het Hof werden gewijzigd.
Tot een dergelijke wijziging is echter de gemeenschapswetgever bevoegd.
Het is voor het Hof dus niet mogelijk om de richtlijn ten dele nietig te verklaren.''
Dit is een zeer belangrijk punt in het arrest van het Hof.
Het toont duidelijk aan wat de aard van de beslissing van het Hof is: sommige aspecten zijn toegestaan, andere niet.
Gezien het algemene karakter van de richtlijn kunnen we het een niet scheiden van het ander en dus moeten we de hele richtlijn nietig verklaren.
Het is een duidelijke aanwijzing voor de verdere aanpak van dit soort zaken.
Op de vraag over de export die de heer Bowis mij eerder stelde kan ik een duidelijk antwoord geven: in het onwaarschijnlijke geval dat het onderdeel van de richtlijn dat betrekking heeft op de export wordt aangevochten en als het Hof van mening is - wat ik overigens niet verwacht - dat het geen rechtsgrondslag heeft, is het duidelijk dat het kan worden losgekoppeld van de richtlijn.
Zelfs in die omstandigheden zou de richtlijn overeind blijven.
Wat dat betreft wil ik er op wijzen dat er in de internationale en communautaire wetgeving geen uitzonderingen worden gemaakt voor geregistreerde handelsmerken in maatregelen die worden genomen ter bescherming van de volksgezondheid, met name in dit specifieke geval, waarbij het effect op het gedrag van de burger zo dramatisch is.
Wat de ammoniak betreft: een verbod vindt de Commissie veel te voorbarig.
Het is beter om te wachten tot het onderwerp additieven in het eerste verslag van de Commissie aan de orde komt.
Het is echter ook duidelijk dat de bezorgdheid over dit onderwerp wordt aangewakkerd door interne bedrijfsinformatie die via juridische processen naar buiten komt.
Het zou niet verstandig zijn om deze gegevens te negeren.
De Commissie stelt dan ook voor om heel zorgvuldig met het onderwerp ammoniak om te gaan, en eerst wetenschappelijk advies in te winnen en alle beschikbare informatie te raadplegen.
De Commissie zal met name nader ingaan op het vermeend gebruik van additieven om het verslavende karakter van tabaksproducten te vergroten.
Wat de additieven in het algemeen betreft is de Commissie bereid om met voorrang aandacht te geven aan dit onderwerp op basis van de informatie die zij van producenten en importeurs krijgt, zoals ook werd gesteld in de verklaring die werd afgelegd bij het aannemen van het gezamenlijk standpunt.
Een uitspraak doen voordat we de benodigde gegevens in handen hebben is speculatief en voorbarig.
Wij moeten voldoende tijd hebben om deze informatie te analyseren en de deskundigen om advies te vragen.
Bovendien wil de Commissie wat dit onderwerp betreft haar recht van initiatief, dat zij binnen het kader van het Verdrag heeft, behouden.
Voor de grootte van de waarschuwingsstickers kan ongetwijfeld een bevredigend compromis worden gevonden, wellicht op basis van het geamendeerde Commissievoorstel van juni, waarin al rekening werd gehouden met de bij eerste lezing ingediende amendementen.
Het gebruik van kleurenfoto's in waarschuwingsteksten is wellicht voorbarig, en nog niet uitputtend onderzocht.
De Commissie stelt zich voor de beschikbare gegevens te onderzoeken en te zijner tijd op dit onderwerp terug te komen.
Het aanbrengen van een waarschuwingssticker van maximale grootte op een aantal grote pakjes zou een redelijke oplossing zijn.
Over de kleurenfoto's heeft de heer Davies opgemerkt dat het wellicht mogelijk is om lidstaten toe te staan dit soort reclame op het pakje aan te brengen.
Ik kan mij niet in dit idee vinden, en wel om twee reden: ten eerste druist het in tegen het harmonisatieconcept, dat het gebruik van artikel 95 als rechtsgrondslag rechtvaardigt; ten tweede als lidstaten al op deze manier zouden willen adverteren, is er daar geen enkele juridische sanctie of volmacht op EU-niveau voor nodig.
Het onderwerp sigarettenautomaten valt buiten het bereik van deze tekst, maar de Commissie is bereid zich er in een andere context over te buigen om te bepalen welke benaderingswijzen mogelijk zijn.
Dit onderwerp heeft te maken met de toegankelijkheid van producten, met name waar automaten zich bevinden op terreinen waar toezicht ontbreekt.
Wat het amendement inzake de GMO's betreft, denkt de Commissie dat dit amendement beter in een extra overweging kan worden opgenomen dan in een apart artikel.
Wat de laboratoriumproeven betreft: het amendement dat betrekking heeft op de goedkeuring van proeven is overbodig, omdat het verkeer van goederen die voldoen aan de bepalingen van de richtlijn al in een ander artikel wordt geregeld.
Wij moeten ook vastleggen dat er, waar nodig, controle op de resultaten van proeven plaatsvindt.
Wat de frequentie van kennisgeving door de industrie betreft, lijkt het mij duidelijk dat een jaarlijkse kennisgeving niet nodig is.
Wat betreft het communautaire landbouwbeleid: dit is geen onderwerp dat in deze tekst aan de orde komt en vermelding in de overwegingen zou juridisch niet juist zijn.
Er staat in ieder geval een volledige herziening van het communautaire landbouwbeleid inzake tabak gepland voor 2002.
Wat de belasting betreft, ben ik het er volledig mee eens dat de prijs van tabaksproducten en, in het verlengde daarvan, de belasting op tabak belangrijke zaken zijn als het erom gaat tabak voor jongeren minder aantrekkelijk te maken.
Dit aspect is echter niet het onderwerp van de huidige richtlijn.
Wij moeten ervoor waken niet allerlei elementen in te voeren die niet worden gedekt door de rechtsgrondslag van de interne markt of het communautaire handelsbeleid.
In de Commissieverslagen over de toepassing van de accijnsrichtlijnen wordt dit probleem op de juiste wijze aan de orde gesteld.
Ten slotte nog dit: er zijn in het verslag in totaal 54 amendementen ingediend.
De Commissie kan de volgende amendementen echter niet aannemen: Amendementen 6, 8, 9, 16, 19, 20, 25, 28, 32, 33, 36, 37, 38, 40, 45, 46, 47, 49, 52, 53 en 54.
De amendementen die de Commissie wel heeft aangenomen komen deze tekst zeker ten goede en zijn een goede weerslag van de ongerustheid zoals die door de parlementsleden is verwoord.
Ik wil de parlementsleden nogmaals dank zeggen voor hun positieve bijdragen. Mijn dank gaat ook uit naar de heer Maaten voor het uitstekende werk dat hij met betrekking tot dit onderwerp heeft verricht.
Zomertijd
Aan de orde is het verslag (A5-0356/2000) van mevrouw Honeyball, namens de Commissie regionaal beleid, vervoer en toerisme, over het voorstel voor een richtlijn van het Europees Parlement en de Raad inzake de bepalingen op het gebied van de zomertijd (COM(2000) 302 - C5-0322/2000 - 2000/0140(COD)).
Mevrouw de Voorzitter, dit verslag is heel duidelijk: op dit moment zijn richtlijnen inzake de zomertijd slechts vijf jaar geldig, daarna moeten ze terug naar het Parlement om opnieuw te worden vastgesteld.
In het verslag wordt voorgesteld deze regelingen permanent te maken zodat de zomertijd als het ware eindeloos door blijft lopen en niet elke vijf jaar door het Parlement geratificeerd hoeft te worden.
Er is geen goede reden om het daar in beginsel niet mee eens te zijn.
Er zijn juist veel, zeer sterke argumenten die pleiten voor het instellen van de zomertijd, zoals verminderd energieverbruik, de voordelen voor het transport en een soepeler planning voor hotels en restaurants.
Daarnaast heeft de zomertijd een positief effect op de vrijetijdsbesteding, wordt de kwaliteit van het leven er beter op en raakt het bioritme van de mens minder verstoord. De meeste lidstaten aanvaarden en willen de zomertijd.
Het verslag is dan ook totaal niet controversieel.
Het voordeel van een permanente regeling van de zomertijd is dat ze de planning vereenvoudigd.
Sectoren die hier specifiek mee te maken hebben, bijvoorbeeld de informaticasector, het transport, de communicatiesector, en de luchtvaart en spoorwegen, hebben ons en de Commissie laten weten dat zij een permanente regeling voor de zomertijd zeer op prijs zouden stellen, zodat zij vooruit kunnen plannen.
De zomertijd heeft ook voordelen voor de interne markt, waar soortgelijke planningargumenten gelden.
In het verslag wordt in wezen voorgesteld dat de huidige regelingen, waarbij de zomertijd begint op de laatste zondag in maart en eindigt op de laatste zondag in oktober, van kracht blijven en een permanent karakter krijgen.
Er zijn echter amendementen ingediend om de regeling na vijf jaar te herzien en daarover een verslag op te stellen.
Als rapporteur ben ik vóór aanneming van deze amendementen, omdat ze heel zinnig zijn.
Het belangrijkste argument voor deze amendementen en voor een verslag na vijf jaar heeft in feite te maken met de uitbreiding van de Europese Unie, na de Top van Nice, een volkomen terechte zaak.
Het punt is dat nieuwe lidstaten bij toetreding wellicht niet over het soort regelingen beschikken dat ons voor ogen staat. Wellicht hebben zij tijd nodig om zich aan onze regelingen aan te passen en het soort harmonisatie dat wij voorstaan tot stand te brengen.
Gezien de veranderingen die wij hoogstwaarschijnlijk zullen ondergaan, is het geen erg goed idee om nu permanente regelingen in te voeren, zonder de mogelijkheid tot een herziening.
Dat is het sterkste argument voor een herziening en voor de amendementen die een dergelijke herziening tot doel hebben.
Er zijn ook andere zaken waar we, in het kader van de zomertijd, nog graag naar zouden willen kijken, zoals energieverbruik, gezondheid en veiligheid; maar het sterkste argument is ongetwijfeld dat wij nieuwe lidstaten de gelegenheid willen geven zich aan de bestaande regelingen aan te passen.
Ik wil het Parlement dan ook vragen om bij de stemming steun te geven aan al deze amendementen, om optimale regelingen voor de bestaande en toekomstige lidstaten te kunnen waarborgen.
Mevrouw de Voorzitter, waarde collega' s, het onderhavig voorstel voor een richtlijn betreffende de bepalingen op het gebied van de zomertijd is een goed voorstel.
Dit wordt gestaafd door een in opdracht van de Commissie verrichte, omvangrijke studie.
De bevindingen van deze studie zijn heel interessant daar zij een bevestiging zijn van enkele ideeën die wij hebben ontvangen.
Ten eerste is het principe van de zomertijd in de meeste activiteitensectoren praktijk geworden.
Bepaalde sociale en economische sectoren dringen er zelfs op aan dat aan de overschakeling naar de zomertijd een permanent karakter wordt gegeven. Het gaat hierbij met name om de informatica-, de vervoers-, de telecommunicatie- en de toeristische sector.
Precieze kloktijden zijn een basisgegeven dat opgenomen moet worden in de producten en de diensten van deze sectoren.
Daarom moet men daar op voorhand weten welke bepalingen alle lidstaten zullen toepassen op de overschakeling naar de zomertijd.
Ten tweede levert de studie geen duidelijke bewijzen op van een aantal ongunstige gevolgen van de zomertijd.
Er wordt bijvoorbeeld gewag gemaakt van gezondheidsstoringen, maar deze zijn van korte duur en volledig reversibel.
Wat het bioritme van dieren en de werkomstandigheden van werknemers in de landbouw betreft, blijkt uit de verrichte studie evenmin dat er sprake is van een ongunstige weerslag.
De studie komt echter wel tot andere bevindingen waar men gewoonlijk niet bij stilstaat.
De zomertijd sluit naar het schijnt volledig aan bij de verandering van levenswijze in onze samenlevingen. Deze verandering is het gevolg van latere werktijden en latere sluitingstijden van winkels, diensten en openbaar vervoer.
Met de overschakeling naar de zomertijd wint men een extra uur licht, hetgeen vooral het toerisme en de recreatiesector ten goede komt. De toename van de activiteiten in deze sectoren houdt dan ook rechtstreeks verband met de langere en lichtere avonden.
Zo schijnt de zomertijd hand in hand te gaan met een betere levenskwaliteit. De weldadige uitwerkingen van de zomertijd hebben dan ook ruim de overhand boven de eventuele tijdelijke storingen ten gevolge van de overschakeling.
Het Europees Parlement heeft slechts één amendement ingediend op het oorspronkelijk voorstel van de Europese Commissie.
Wij vragen om de opstelling van een vijfjaarlijks verslag over de weerslag die de bepalingen van de zomertijdrichtlijn hebben.
Als uit een dergelijk verslag zou blijken dat de bepalingen inzake de zomertijd moeten worden gewijzigd, kan de Commissie de geijkte voorstellen daartoe doen.
Het eerste verslag moet uiterlijk 30 april 2007 het daglicht hebben aanschouwd.
Mijns inziens druist dit amendement niet in tegen het met het voorstel van de Commissie beoogde doel.
Daarmee kunnen wij de tenuitvoerlegging van de bepalingen inzake de zomertijd op de voet volgen zonder het principe daarvan aan te tasten.
Wij kunnen enkel verheugd zijn over dit voorstel van de Commissie. Met het besluit de bepalingen inzake de zomertijd voor onbepaalde tijd toe te passen wordt van de overschakeling naar de zomertijd een permanent Europees beleidsinstrument gemaakt.
Mevrouw de Voorzitter, mijnheer de commissaris, dames en heren, ik stel vast dat er nog steeds heftige discussies worden gevoerd over de voor- en nadelen van de zomertijd.
Het zijn blijkbaar hoofdzakelijk filosofische discussies, en niet zozeer concrete, politieke debatten.
Daarom denk ik dat we ons als Parlement niet al te lang met dit onderwerp bezig moeten houden. Tenslotte hebben de lidstaten, en ook de meeste burgers, de zomertijd al lang aanvaard als deel van ons jaarritme.
Daar hoeven we hier werkelijk niet meer over te piekeren.
Het lijkt me ook echt een verspilling van tijd en geld om hier nog diepgaand onderzoek aan te wijden, wat af en toe nog wordt gevraagd.
Volgens mij hebben we in Europa veel grotere problemen, ik denk daarbij aan het verkeer, de uitbreiding of de actuele BSE-crisis.
Het is ook vanzelfsprekend dat we in de hele Unie dezelfde regels moeten hebben voor het tijdstip van de omschakeling. Anders zou er een chaos ontstaan; dat is al eerder gezegd.
Bovendien geloof ik dat de burger zich terecht zou afvragen wat de zin of de onzin is van bepaalde Europese wetten.
Voor de boeren - en dat is ook al gezegd - is het niet ideaal om telkens weer te moeten overschakelen op de zomertijd en de wintertijd, dat is lastig voor de dieren, maar ook voor het dagelijkse werk.
Toch zeg ik in alle duidelijkheid dat de zomertijd, zoals we die nu hebben, meer voor- dan nadelen heeft.
Daarom moeten we het volgens mij daar bij laten, en de regeling voor onbeperkte tijd verlengen.
Namens mijn fractie kan ik dus zeggen dat we geen van de amendementen zullen steunen.
De reden daarvoor is dat mijn fractie en ik ervan overtuigd zijn dat Europa grotere problemen en belangrijkere taken heeft.
Voor het gezamenlijke huis Europa is de zomertijd geen probleem.
Mevrouw de Voorzitter, de zomertijd is in verscheidene lidstaten al vanaf de jaren '70 in gebruik.
De begin- en einddata van de zomertijd werden uiteindelijk enkele jaren geleden geharmoniseerd, zodat die sinds 1996 in alle lidstaten van de Europese Unie gelijk zijn.
Zoals de vorige spreker zei, is men al aan het gebruik gewend.
Het huidige voorstel is naar de mening van onze fractie goed en wordt door ons gesteund, er zijn geen nieuwe amendementen nodig.
Het belangrijkste is dat de zomertijd in alle lidstaten wordt toegepast en dat de begin- en einddata van de zomertijd gelijk blijven.
Naar mijn mening is het goed dat de kwesties betreffende de tijdzones en de toepassing van de regelgeving inzake de zomertijd overeenkomstig het voorstel een zaak van de lidstaten zijn.
Harmonisatie is dan ook alleen nodig bij de praktische uitvoering, zodat de zomertijd werkelijk in alle lidstaten tegelijkertijd ingaat.
Met een geharmoniseerde zomertijd verdwijnen de belemmeringen voor het vrij verkeer van goederen, diensten en personen en wordt de interne markt doeltreffender.
De onderzoeken naar de gevolgen van de zomertijd maken niet duidelijk of de gevolgen voor bijvoorbeeld de landbouw negatief of positief zijn.
De voornaamste bron van zorg betreft in eerste instantie het welzijn van dieren en de arbeidsomstandigheden van boeren.
De instelling van de zomertijd heeft tot energiebesparing geleid, maar de besparingen blijken zeer gering te zijn.
Volgens onderzoeken is de verkeersveiligheid toegenomen doordat het 's avonds langer licht is.
Langere lichte avonden bieden ook mogelijkheden in het licht van de toenemende vrije tijd.
Mevrouw de Voorzitter, geachte collega's, de zomertijd is een goede zaak, dat is duidelijk gebleken, en zal op voorstel van de Commissie in heel Europa gelden van de laatste zondag in maart tot de laatste zondag in september.
Bovendien is het de bedoeling dat de richtlijn voor de eerste keer een onbeperkte looptijd krijgt.
Dat is nodig en verstandig.
De enige slag om de arm is dat de Commissie na vijf jaar verslag moet uitbrengen over de gevolgen van de richtlijn.
Het goed functioneren van de Europese economie, vooral in de sectoren vervoer, communicatie, toerisme en IT, is afhankelijk van stabiele planning op de lange termijn.
Uit de talloze reacties van het bedrijfsleven blijkt heel duidelijk dat voor het goed functioneren van de interne markt absoluut moet worden gegarandeerd dat de omschakeling altijd op dezelfde dagen plaatsvindt.
Om economische en sociale redenen is het essentieel dat de regeling over de zomertijd duidelijk, begrijpelijk en constant is. Slechts dan kan iedereen plannen maken zonder te hoeven vrezen dat het beleid plotseling omver wordt gegooid.
De amendementen van de collega's en van de rapporteur zijn volgens mij niet zinvol, want ze leiden eerder tot meer dan tot minder onzekerheid.
Daarom is het voldoende wanneer de Commissie de resultaten over vijf jaar één keer beoordeelt.
Ik pleit er dus voor om in de plenaire net als in de Commissie regionaal beleid, vervoer en toerisme het voorstel van de Commissie zonder wijzigingen goed te keuren, en dus de amendementen af te wijzen.
Mevrouw de Voorzitter, waarde collega's, nu de donkerste tijd van het jaar naderbij komt, is het verheffend te spreken over de zomer of zelfs de zomertijd.
Ik wil toch de aandacht vestigen op het elk voorjaar en najaar terugkerend ritueel van het gelijk zetten van de klok, over de doelmatigheid waarvan men van mening kan verschillen.
Uit mijn contacten met veehouders kwam vooral het welzijn van de melkkoeien naar voren en dat is ook voor de melkproductie van belang.
De gemoedsrust van herkauwers wordt al door de gekkekoeienziekte verstoord.
Men mag nu geen extra stress veroorzaken door de dieren van hun dagelijkse ritme te laten afwijken.
Koeien zijn niet in enkele dagen aan een verandering van ritme gewend.
Het is voor de landbouw ook lastig dat in het najaar, als er gedorst moet worden en volgens de klok de morgendauw al verdwenen zou moeten zijn, de natuur zich vreemd genoeg niet aan de richtlijn houdt.
Een extra probleem is dat naast het natuurlijke ritme van de dieren ook de gedeeltelijk van het licht afhankelijke bedrijvigheid van de mensen wordt verstoord.
Ik vind dat in de mededeling van de Commissie de noodzaak van de zomertijd niet waterdicht is bewezen.
Naar mijn mening moet men zo snel mogelijk heroverwegen of de zomertijd moet worden voortgezet.
Het is ook nog maar de vraag of de zomertijd pas net voor november moet eindigen.
In een sneeuwwit Noord-Europa is de herinnering aan de zomer dan allang vervlogen.
Het is logischer de zomertijd eind september te laten eindigen, zo'n zes maanden na het ingaan ervan.
Ik ben helemaal niet volledig tegen de zomertijd, omdat er ook positieve kanten aan zitten.
Ik verzoek de Commissie desondanks kritisch te beoordelen of de zomertijd nog nodig is.
Ik ben van mening dat wij het ook zonder zomertijd kunnen stellen, maar ik ben niet bereid af te zien van warm zomerweer.
Daarover kunnen politici gelukkig geen besluit nemen.
Mevrouw de Voorzitter, dames en heren, het voorstel dat wij vandaag bespreken richt zich op verruiming van de regelingen betreffende de bestaande data en tijden waarop de zomertijd begint en eindigt, dat wil zeggen op de laatste zondag in maart en de laatste zondag in oktober om 1 uur 's ochtends Greenwich Mean Time.
Ik wil echter allereerst uw rapporteur, mevrouw Honeyball, van harte gelukwensen met het uitstekende werk dat zij heeft verricht en met het verslag dat zij heeft opgesteld.
U zult gemerkt hebben dat anders dan bij de eerdere richtlijnen de regelingen die worden voorgesteld van onbeperkte duur zijn.
Het onderzoek waartoe de Commissie in 1999 opdracht gaf, volgens de belofte die zij de Raad en het Europees Parlement bij het aannemen van de achtste richtlijn had gegeven, heeft uitgewezen dat de regelingen breed worden gedragen door de bevolking en door de verschillende activiteitensectoren.
Er is echter gebleken dat er voor bepaalde sectoren moeilijkheden kunnen ontstaan vanwege het feit dat de regelingen telkens slechts voor een betrekkelijk korte periode geldig zijn.
Met name de transportsector, maar ook andere bedrijfstakken vragen bijvoorbeeld om een stabiele langetermijnplanning vanwege de technische vereisten die een rol spelen bij het voorbereiden van transportschema's.
Daarnaast zijn er de behoeften van de fabrikanten van computers of elektronische tachografen en van de producenten van kalenders en agenda's.
En last but not least moet het herhalen van wetgevingsprocedures op communautair en nationaal niveau - een tijdrovende en dure aangelegenheid die met betrekkelijk korte tussenpozen plaatsvindt - worden voorkomen.
Dit zijn allemaal redenen vóór het aannemen van regelingen van onbepaalde duur. Bij wijze van voorzorg heeft de Commissie echter bepalingen ingebouwd om uiterlijk vijf jaar na het eerste jaar van implementatie van de richtlijn een verslag op te stellen op basis van informatie die door elke lidstaat wordt geleverd.
Wat dit onderwerp betreft ben ik blij te kunnen constateren dat het voorstel van de Commissie door het Europees Parlement gunstig is ontvangen.
Wat de ingediende amendementen betreft: de Commissie kan zich vinden in de amendementen 3 en 4, aangezien deze het systeem transparanter beogen te maken en het voorzorgsbeginsel benadrukken.
Wat amendement 1 betreft: hier kan de Commissie het gedeelte waarin zij verplicht elke vijf jaar een verslag dient op te stellen niet aanvaarden.
De Commissie kan zich echter wel vinden in het opstellen van voorstellen die zijn afgestemd op de conclusies van het verslag van 2007 waarnaar in artikel 5 wordt verwezen.
De Commissie kan amendement 2 bij overweging 6a niet aanvaarden, en wel om twee redenen: aan de ene kant dient de reikwijdte van de onderzoeken niet beperkt te worden tot een paar aspecten en aan de andere kant verwijst het voorgestelde amendement bij overweging 6a niet naar een specifiek artikel in de richtlijn.
Toch kan ik u ook geruststellen: de Commissie zal de lidstaten uiteraard tijdig van gegevens voorzien, zodat zij alle benodigde informatie en gegevens met betrekking tot de verschillende sectoren die met dit onderwerp te maken zullen kunnen aanleveren.
Ter afsluiting zou ik graag nog willen zeggen dat de voorgestelde richtlijn, naar ik hoop, snel zal worden aangenomen, zodat de betrokken sectoren geen moeilijkheden zullen ondervinden.
Dank u, mijnheer de commissaris.
Het debat is gesloten.
De stemming vindt morgen om 12.30 uur plaats.
Klinische proeven met geneesmiddelen voor menselijk gebruik
Aan de orde is de aanbeveling voor de tweede lezing (A5-0349/2000) van de Commissie milieubeheer, volksgezondheid en consumentenbeleid, inzake het gemeenschappelijk standpunt, door de Raad vastgesteld met het oog op de aanneming van de richtlijn van het Europees Parlement en de Raad betreffende de onderlinge aanpassing van de wettelijke en bestuursrechtelijke bepalingen van de lidstaten inzake de toepassing van goede klinische praktijken bij de uitvoering van klinische proeven met geneesmiddelen voor menselijk gebruik (8878/1/2000 - C5-0424/2000 - 1997/0197(COD)) (rapporteur: de heer Liese).
Mevrouw de Voorzitter, mijnheer de commissaris, geachte collega's, medisch onderzoek dat voor patiënten nodig is moet snel en zonder bureaucratie kunnen worden toegestaan. Daarbij moeten de ethische grenzen echter absoluut worden gerespecteerd, en de proefpersonen moeten optimaal worden beschermd tegen misbruik.
Dat was het doel van het Europees Parlement bij de behandeling van deze richtlijn over klinische proeven. Ik meen vandaag te mogen zeggen dat we dit doel bereikt hebben.
Tijdens een informele trialoog heeft de Raad ons vorige week meegedeeld de meeste amendementen van de commissie ten principale te kunnen overnemen. De Raad wil de formulering van een aantal passages nog aanpassen, maar dat kan worden geregeld door de compromisamendementen van vier fracties, waarover we morgen zullen stemmen.
Het leek er lang op dat we het niet eens zouden kunnen worden.
De verschillende standpunten in het Parlement, maar ook de meningsverschillen tussen de lidstaten en de verschillende instellingen, leken te groot.
Ik zou iedereen die hieraan heeft meegewerkt willen bedanken, omdat we het toch met elkaar eens zijn geworden. Mijn dank dus aan onze collega's, aan de Commissie, aan de Raad en vooral aan het Franse voorzitterschap van de Raad.
De compromissen die we hebben gesloten leiden volgens het Europees Parlement tot een enorme verbetering van het gemeenschappelijk standpunt.
Nu is duidelijk dat de instemming met een klinische proef onder normale omstandigheden schriftelijk moet worden gegeven.
Nu is duidelijk dat ingrepen in de menselijke kiembaan onaanvaardbaar zijn.
Nu wordt erkend dat niet-commerciële klinische proeven, die het bedrijfsleven niet kan of wil steunen, toch belangrijk kunnen zijn, en dat ook daarvoor regels moeten worden vastgelegd.
Ik ben vooral blij dat we een uitstekend compromis hebben gevonden voor klinische proeven op personen die daar niet zelf rechtsgeldig mee kunnen instemmen.
De kwestie van onderzoek op handelingsonbekwame personen heeft in de lidstaten, maar ook in de Raad van Europa, hier in Straatsburg, tot heftige discussies geleid.
De deelnemers aan deze wetgevingsprocedure waren niet allemaal dezelfde mening toegedaan.
Oorspronkelijk wilde de Raad helemaal geen regeling opnemen in de richtlijn, en dit onderwerp aan de lidstaten overlaten.
Het Europees Parlement heeft in de eerste lezing besloten dat dergelijke klinische proeven alleen maar toegestaan zijn wanneer voor iedere klinische proef en voor iedere patiënt kan worden aangetoond dat er een direct nut uit voortvloeit.
We hebben nu een compromis gevonden, maar volgens mij is het geen compromis, het is gewoon een goede oplossing om het probleem tenminste in deze gevallen op te lossen.
Over het directe nut wil ik nog zeggen dat we bij klinische proeven een onderscheid moeten maken tussen het toedienen van het geneesmiddel en het begeleidend onderzoek dat nodig is om conclusies te kunnen trekken voor andere patiënten.
Dat onderscheid in ons verslag is belangrijk.
We moeten ook een onderscheid maken tussen kinderen en handelingsonbekwame volwassenen.
Kinderen hebben een andere stofwisseling, en daarom moeten geneesmiddelen die aan kinderen worden gegeven ook worden getest in klinische proeven op kinderen.
Dat gebeurt nu vaak niet.
Kinderen krijgen geneesmiddelen die alleen maar op volwassenen getest zijn. Dat betekent dat ze slecht worden behandeld.
Met dit verslag willen we bereiken dat kinderen in Europa in de toekomst beter zullen worden behandeld, met medicijnen met minder bijwerkingen die in de juiste dosis worden toegediend.
Daarvoor hebben we buitengewoon strenge regels vastgelegd.
De regels, die we in de commissie hebben vastgelegd en die de Raad zal accepteren - als het Parlement er morgen tenminste mee instemt, wat ik hoop - zijn strenger dan de bepalingen in de overeenkomst van de Raad van Europa over de bio-ethiek. Toch maken ze onderzoek uitdrukkelijk mogelijk, en we vinden dat heel belangrijk, als het tenminste volgens de regels verloopt.
In zoverre ben ik dus blij met het compromis dat we hebben gesloten.
Met twee punten ben ik echter niet tevreden.
In de eerste lezing hadden we oorspronkelijk een kortere termijn gevraagd voor de toestemming voor klinische proeven. Bovendien had ik gehoopt dat de termijn van 60 dagen, die het gemeenschappelijk standpunt noemt, tenminste voor overheidsinstanties zou kunnen worden ingekort.
Natuurlijk moet een ethische commissie, die bestaat uit deskundigen die dit naast hun gewone werk doen, wat meer tijd krijgen. Volgens mij kunnen we echter best een beetje druk uitoefenen op de instanties, zodat ze snel aan de slag gaan.
Helaas bleek daarover in de Raad geen compromis te kunnen worden gevonden. Daarom geef ik er de voorkeur aan om te laten stemmen over het compromis dat we met de Raad hebben gesloten, en niet een lange bemiddelingsprocedure te starten, die uiteindelijk misschien niet eens tot een resultaat leidt.
Datzelfde geldt ook voor de vraag of de klinische proeven alleen maar door artsen mogen worden uitgevoerd, of ook door anderen.
Het Parlement blijft erbij dat in alle lidstaten alleen artsen klinische proeven mogen uitvoeren. Deze zaak ligt te gevoelig om aan verpleegsters of vroedvrouwen te worden overgelaten, zelfs als ze een speciale opleiding hebben gevolgd, of aan biologen of farmaceuten, die misschien in een laboratorium hebben gewerkt maar niet genoeg ervaring met patiënten hebben.
Ik moet toegeven dat de Raad ook in dit opzicht niet bepaald veel water bij de wijn heeft willen doen.
Daarom moeten we met bezwaard hart instemmen met dit compromis.
Als we dat doen krijgen we toch nog een regeling die garanties biedt voor de therapeutische vooruitgang. Bovendien worden de belangen van de patiënt in Europa beschermd, meer nog dan tot nu toe.
Mevrouw de Voorzitter, waarde collega' s, de richtlijn die ons vandaag voor de tweede keer ter behandeling wordt voorgelegd valt binnen een heel delicate context, namelijk die van de internationale mededinging op het gebied van geneesmiddelenonderzoek. Hierbij staat vanuit de optiek van de volksgezondheid enorm veel op het spel.
Ik denk met name aan de kindergeneeskunde. Met deze richtlijn wordt een oplossing geboden voor het vraagstuk van de klinische proeven die gelijktijdig in verschillende lidstaten en op verschillende plekken worden uitgevoerd.
Het gemeenschappelijk standpunt van de Raad is ongetwijfeld een verbetering ten opzichte van het Commissievoorstel en vooral ook ten opzichte van de eerste lezing van ons Parlement.
Wij kunnen instemmen met verschillende punten daaruit.
Wij aanvaarden bijvoorbeeld het principe dat voor het begin van klinische proeven stilzwijgende toestemming is vereist van zowel de ethische commissie als de bevoegde autoriteiten van de lidstaten.
Het advies van de ethische commissie is dus van doorslaggevend belang, daar dit het eerst vereiste advies is. Als er geen negatief advies wordt gegeven mag onmiddellijk, zonder enig verder tijdsverlies een begin worden gemaakt met de proef.
Wij gaan akkoord met de voorstellen van de Raad inzake etikettering van de bij de proef gebruikte medicijnen.
Er staan in het gemeenschappelijk standpunt echter ook punten die voor verbetering vatbaar zijn, en ik meen tot mijn vreugde te hebben begrepen dat de Raad bereid is tot een aantal compromissen.
Het eerste punt is van essentieel belang en daar moeten wij voet bij stuk houden. Het gaat om de toestemming van de deelnemers aan klinische proeven.
Deze toestemming moet schriftelijk worden verleend. Als schriftelijke toestemming niet mogelijk is, omdat bijvoorbeeld iemand tijdelijk niet in staat is tot schrijven, moet toestemming worden verleend in aanwezigheid van een getuige.
Dat wil zeggen dat de deelnemer op de hoogte moet zijn van de omstandigheden waaronder de proef zal worden verricht en van de risico' s die hij eventueel loopt. Hij moet ook weten dat hij zich op elk moment tijdens de proef kan terugtrekken, zonder dat enige druk op hem wordt uitgeoefend.
Tot slot moet men - en mijns inziens is dit een punt van fundamenteel belang - erop toezien dat optimale bescherming wordt geboden aan degenen die niet in staat zijn hun toestemming te verlenen, dat wil zeggen aan zeer zwakke mensen, kinderen en volwassenen die in juridisch opzicht als handelingsonbekwaam moeten worden beschouwd.
Zij moeten rechtstreeks baat hebben bij de klinische proef.
De mening van een minderjarige moet tenminste gehoord worden, daar rekening gehouden moet worden met bepaalde klinische en psychologische kenmerken.
Mijns inziens vraagt men terecht dat bij proeven geen handelingsonbekwame volwassenen worden betrokken als daarvoor handelingsbekwame meerderjarigen beschikbaar zijn.
Verder mogen handelingsonbekwame volwassenen alleen deelnemen aan de proeven die betrekking hebben op hun ziekte, op de ziekte die de oorzaak is van hun onbekwaamheid.
Ofschoon enkele meningsverschillen met de Raad blijven bestaan, moet ik toch duidelijk maken dat het met de aanneming van deze richtlijn beoogde resultaat de vrucht is van langdurige pogingen tot compromissen van de kant van zowel onze rapporteur, de heer Liese, die ik van harte bedank voor zijn opbouwend werk en zijn openheid, als de Raad, die bereid was tot samenwerking en openstond voor de door de milieucommissie in tweede lezing ingediende amendementen.
Na hetgeen de heer Liese ons zojuist heeft gezegd heb ik goede hoop dat er snel een akkoord kan worden bereikt en een lange, en uiteindelijk weinig productieve bemiddeling kan worden vermeden.
Mevrouw de Voorzitter, ik schaar mij achter de dankbetuigingen van mevrouw Patrie aan het adres van onze rapporteur, de heer Liese, voor zijn niet aflatende pogingen om een consensus te bewerkstelligen.
De onderhavige richtlijn is erg belangrijk.
Zij kan bijdragen aan de verbetering van klinisch onderzoek in Europa en dus aan het welzijn van miljoenen patiënten.
Klinisch onderzoek is een heel delicate sector.
Het gaat hierbij immers niet alleen om wetenschappelijke vooruitgang maar ook om ethische en morele kwesties, kort gezegd om waardeoordelen.
Sedert de eerste lezing heeft ons Parlement zijn aandacht toegespitst op de bescherming van de personen die niet in staat zijn geïnformeerde toestemming te verlenen voor deze klinische proeven, zoals kinderen en geestelijk gehandicapte volwassenen.
Deze groepen moeten onder het toepassingsgebied van de richtlijn blijven vallen.
Als men ze uitsluit verhindert men onderzoek naar ziekten die hen specifiek treffen.
Wetenschappelijk en experimenteel onderzoek is echter in bepaalde gevallen hun enige hoop.
Wij weten overigens dat in het verleden heel wat drama' s zijn veroorzaakt doordat men voor volwassen bestemde doseringen gewoon deelde om kinderen te behandelen.
Ook het tegenovergestelde geval kan zich echter voordoen, wanneer namelijk kinderen niet worden behandeld omdat het reeds bestaand specifieke geneesmiddel waarmee zij zouden kunnen worden genezen, niet op kinderen is getest.
Voor ons is het dus erg belangrijk dat ook deze groepen de kans wordt geboden profijt te trekken van de vooruitgang in het onderzoek, mits de benodigde proeven aan heel strikte en strenge voorwaarden worden onderworpen.
Wij bieden hun die kans met name met de amendementen 36 en 37. Daarin is sprake van volledige, objectieve en aan het kind aangepaste informatie - hetgeen voor mij uiterst belangrijk is -, van schriftelijke, geïnformeerde toestemming van de ouders of de wettelijke vertegenwoordiger, van uitsluiting van elk financieel voordeel en controle van het protocol door de ethische commissies.
In deze amendementen zeggen wij eveneens - en zelfs twee keer en niet één keer - dat de belangen van de patiënt altijd zwaarder wegen dan die van de wetenschap en de samenleving.
Kinderen en gehandicapten zijn kwetsbare personen die optimale bescherming nodig hebben. Verboden zijn hier echter uit de boze.
Men mag voor deze personen niet alle deuren sluiten die hun hoop kunnen geven. Onderzoek is zo' n deur en soms zelfs de laatste draad die hen nog met het leven verbindt.
Ik wil nog kort iets zeggen over een ander, mijns inziens belangrijk punt dat behandeld wordt in amendement 30 inzake niet-commerciële klinische proeven.
Het is van cruciaal belang dat de richtlijn rekening houdt met dit academisch onderzoek.
Zij mag dit onderzoek niet bestraffen, daar het soms heel weldadige effecten heeft voor patiënten in talrijke sectoren.
Ik denk bijvoorbeeld aan onderzoek in het kader van de kankerbestrijding, maar er zijn talrijke andere sectoren.
Mevrouw de Voorzitter, ik ben blij dat zoveel collega's duidelijk hebben gemaakt hoe belangrijk het voor ons is, en dat is toch het kernpunt in dit debat, dat we diegenen beschermen die dat het meest nodig hebben, namelijk kinderen en handelingsonbekwame personen. We moeten garanderen dat onderzoek zonder direct nut voor de proefpersoon verboden wordt.
Ik wil er echter ook op wijzen dat het de Fractie de Groenen/Vrije Europese Allliantie was die indertijd, ondanks de bezwaren van alle kanten - helaas ook van de huidige rapporteur - in de eerste lezing het amendement had ingediend om onderzoek op handelingsonbekwame personen zonder direct nut te verbieden.
Daar hadden veel collega's indertijd voor gestemd. Dit belangrijke debat is volgens mij alleen maar mogelijk dankzij dat amendement van onze fractie.
Ik herhaal dat ik blij ben dat de rapporteur in dat opzicht van gedachten is veranderd. Daardoor hebben we nu volgens mij een goed compromis kunnen sluiten.
Natuurlijk kan iedere lidstaat nog verder gaan, maar dit compromis is een soort minimum dat verhindert dat er in de Europese Unie een soort ethische dumping ontstaat doordat in één lidstaat onderzoek op handelingsonbekwame personen toegestaan is, en in andere lidstaten niet.
Ik wil ook nogmaals benadrukken dat dit compromis verder gaat dan de overeenkomst over de bio-ethiek van de Raad van Europa. Wij bieden een veel betere bescherming van de patiënt, van het belang van de patiënt zelf.
Ik ben ook blij dat we erin geslaagd zijn om te verhinderen dat de kiembaantherapie toegestaan wordt.
We moeten duidelijk stellen dat klinische proeven die bedoeld zijn om via een achterdeurtje toch met de kiembaan te experimenteren, verboden zijn. Dat zou namelijk een inbreuk zijn op de menselijke waardigheid.
Daarom vind ik dit compromis uitstekend, vooral wanneer we eraan denken dat de lidstaten zelfs nog strengere regels mogen opleggen.
Daarmee zeggen we heel duidelijk dat we in Europa geen ethische dumping toelaten, en dat onderzoek op handelingsonbekwame personen verboden is wanneer het voor hen geen voordeel oplevert.
Ten slotte wil ik de Raad nadrukkelijk vragen om nog eens na te denken over ons amendement over placebo's.
Wij hebben voorgesteld om onderzoek met placebo's alleen maar toe te laten wanneer bewezen is dat een andere vorm van toetsing van het nut onmogelijk is. We willen namelijk vermijden dat onderzoek zonder direct nut wordt verricht, maar we willen het onderzoek op zich niet verhinderen.
Dat is de reden voor dit voorstel. Kunt u het Franse voorzitterschap van de Raad eraan herinneren dat ik een antwoord op die vraag verwacht?
Mevrouw de Voorzitter, gezondheid is het hoogste goed en moet op alle mogelijke manieren worden beschermd en hersteld.
Daarom moet de medische wetenschap alle middelen ter beschikking hebben om een hoog niveau van bescherming van de individuele en collectieve gezondheid te kunnen garanderen.
In weerwil van alle maatregelen steken er echter steeds weer nieuwe ziekten en gezondheidsgevaren de kop op, en vaak kan men hier met de bestaande medicijnen niets tegen ondernemen. De medische gemeenschap heeft de plicht naar moderne en efficiënte methoden te zoeken om deze gevaren het hoofd te bieden.
Klinische proeven zijn daarbij echter onontbeerlijk. Men moet er alleen voor zorgen dat deze proeven zodanig worden verricht dat de waardigheid en de lichamelijke integriteit van de betrokken personen geenszins worden aangetast.
Door de wettelijke en bestuursrechtelijke verschillen tussen de lidstaten ontstaan niet alleen allerlei problemen, maar wordt ook een concurrentieslag ontketend tussen de farmaceutische industrieën, die uit alle macht proberen als eerste op de markt te verschijnen met nieuwe medicijnen voor de patiënten.
Daarom is harmonisatie op Europees niveau vereist.
Zo moeten de personen die bij klinische proeven zijn betrokken hiervoor schriftelijk toestemming hebben verleend. In geval van geestelijk gehandicapten, of mensen met dergelijke geestelijke stoornissen dat zij niet in staat zijn zelf te beslissen, is toestemming vereist van de voogd of de wettelijke vertegenwoordiger.
Verder moeten de van de beproefde medicijnen te verwachten baten de nadelen van eventuele bijwerkingen overtreffen. Ook moet men de nodige omzichtigheid in acht nemen bij deelneming van kinderen aan klinische proeven; dit is een zeer delicaat punt.
Ik ben dan ook allesbehalve te spreken over het ontbreken van deze eis in de compromisvoorstellen van de Raad. Alleen artsen beschikken over de noodzakelijke kennis en ervaring om de voordelen van proeven op juiste waarde te schatten en eventuele bijwerkingen en gevaren tijdens de proef het hoofd te bieden.
In het team dat de klinische proeven verricht, kunnen natuurlijk ook andere bij het onderzoeksthema betrokken specialisten meewerken.
Ik wil tot slot de rapporteur, de heer Liese, van harte gelukwensen met zijn verslag en hem bedanken voor zijn pogingen tot het bewerkstelligen van compromissen.
Mevrouw de Voorzitter, ik wil de rapporteur, de heer Liese, van harte gelukwensen en hem bedanken voor zijn uitstekende verslag. Eveneens dank ik de Commissie milieubeheer, volksgezondheid en consumentenbeleid voor haar werk.
De Commissie zal blij zijn indien na zoveel inspanningen door alle betrokkenen eindelijk communautaire harmonisatie kan worden bewerkstelligd van de vereisten voor uitvoering van klinische proeven.
Dit is uiterst belangrijk voor de bescherming van de volksgezondheid.
Zoals u weet, bepaalt de communautaire farmaceutische wetgeving dat voor geneesmiddelen een marktvergunning nodig is alvorens ze in de handel kunnen worden gebracht.
Voor de afgifte van deze vergunning moet aan drie fundamentele criteria worden voldaan: kwaliteit, veiligheid en doelmatigheid.
Daarmee beoogt men twee doelstellingen: bescherming van de volksgezondheid en vrij verkeer.
Met de uitvoering van klinische proeven, overeenkomstig de beginselen van goede klinische praktijken, kan men geneesmiddelen testen op efficiëntie en veiligheid.
Voor goede klinische praktijken is harmonisatie op internationaal niveau bereikt, met dien verstande dat daarvoor richtsnoeren zijn aangenomen in het kader van de Internationale Harmonisatieconferentie waarin vertegenwoordigers zitting hebben van de Europese Unie, de Verenigde Staten en Japan.
Daar deze richtsnoeren echter niet juridisch bindend zijn, worden zij in de lidstaten op sterk uiteenlopende wijze toegepast.
Daardoor ontstaan moeilijkheden voor zowel de deelnemers aan klinische proeven als het bedrijfsleven dat deze proeven in de Europese Unie wil uitvoeren.
Daarom heeft de Commissie in september 1997 een wetgevingskader voorgesteld op grond van artikel 95 van het Verdrag, teneinde de uitvoeringsprocedures voor klinische proeven in de Europese Unie te kunnen harmoniseren.
De Commissie heeft, om rekening te kunnen houden met het standpunt van het Europees Parlement, haar voorstel in april 1999 gewijzigd.
Daarin hebben de meeste door het Parlement ingediende en door de Commissie overgenomen amendementen hun beslag gevonden. De Commissie heeft het volste begrip voor de zorgen van het Parlement, dat met zijn amendementen vooral een optimale bescherming beoogt van de deelnemers aan klinische proeven die niet in staat zijn toestemming hiervoor te verlenen, te weten kinderen en handelingsonbekwame meerderjarigen.
Daar de bevolking aangepaste geneesmiddelen absoluut nodig heeft, moet men voorzien in de mogelijkheid van klinische proeven onder volledige bescherming van de deelnemers.
Dankzij diepgaande werkzaamheden en een perfecte samenwerking tussen het Europees Parlement, de Raad en de Commissie kon een compromis tot stand worden gebracht waarin rekening wordt gehouden met alle aan de orde zijnde aspecten en vaak uiteenlopende standpunten zijn ondergebracht.
De Commissie aanvaardt alle amendementen van het compromis.
Deze beantwoorden aan de door de Commissie beoogde doelstellingen, te weten bescherming van de volksgezondheid, bescherming van de deelnemers aan klinische proeven, vergemakkelijking van klinische proeven in de Europese Unie, en een op wereldschaal concurrentiekrachtige farmaceutische industrie.
Tot slot kan de Commissie de amendementen van het compromis 28 tot en met 43 overnemen.
Zij stemt ook in met de amendementen 1, 2, 3, 6, 7, 8, 9, 10, 12, 13, 14, 16, 19, 21, 23 en 24.
De Commissie stemt in principe eveneens in met de amendementen 5, 11, 15, 17, 25, 26 en 27. De amendementen 4, 18, 20 en 22 moet zij echter van de hand wijzen.
Het debat is gesloten.
De stemming vindt morgen om 12.30 uur plaats.
Mevrouw de Voorzitter, ik ben blij dat de Commissie zegt dat ze amendement 25 in principe kan overnemen.
Ik zou echter graag van de Raad willen horen of hij daarmee ook instemt, zou dat kunnen?
De Raad is duidelijk niet van plan u een antwoord te geven, mevrouw, maar misschien kunt u hierover nog voor morgen 12.30 uur contact opnemen met de vertegenwoordiger van de Raad.
Morgen wordt hier immers over gestemd.
Programma's op het gebied van de volksgezondheid
Aan de orde is het verslag (A5-0377/2000) van de heer Trakatellis, namens de Commissie milieubeheer, volksgezondheid en consumentenbeleid, over het voorstel voor een besluit van het Europees Parlement en de Raad houdende verlenging van bepaalde bij Besluiten nr. 645/96/EG, nr. 646/96/EG, nr. 647/96/EG, nr.102/97/EG, nr. 1400/97/EG en nr. 1296/1999/EG vastgestelde communautaire actieprogramma' s op het gebied van de volksgezondheid en tot wijziging van deze besluiten (COM(2000) 448 - C5-0400/2000 - 2000/0192(COD)).
Mevrouw de Voorzitter, ik moet duidelijk maken dat ik zeer ontevreden ben over het feit dat de Commissie dit voorstel tot verlenging van de zes actieprogramma' s op het gebied van de volksgezondheid zo laat aan het Parlement heeft voorgelegd. Daar is werkelijk geen enkele rechtvaardiging voor.
Als deze programma' s worden onderbroken, moeten de werkzaamheden van de inmiddels opgerichte netwerken en talloze projecten worden stopgezet. De medebeslissingsprocedure voor de inwerkingtreding van het nieuwe volksgezondheidsprogramma 2001-2006 zal zeker niet op 12 december 2000 zijn afgerond.
Dat is echter de datum waarop vier van de zes programma' s verstrijken. Daarom is het absoluut noodzakelijk deze programma' s te verlengen met in eerste instantie een jaar, en eventueel een tweede jaar als intussen het nieuwe actieprogramma nog niet van kracht is geworden.
Ik ga derhalve akkoord met het voorstel van de rapporteur tot bespoediging van de procedure. Laten wij met een akkoord tussen de Raad en de Commissie over de noodzakelijke begrotingsmiddelen zien te voorkomen dat twee lezingen noodzakelijk zijn.
Ik hoop dat wij in de toekomst niet nogmaals geconfronteerd zullen worden met een dergelijke vertraging, zeer zeker wanneer het om dermate belangrijke sectoren als de volksgezondheid gaat.
Mevrouw de Voorzitter, allereerst moet ik duidelijk maken dat de programma' s waarvoor verlenging wordt gevraagd - daarbij gaat het om vier programma' s voor een tweejarige opleiding en twee programma' s voor een eenjarige opleiding - rechtstreeks verband houden met het nieuwe gezondheidsprogramma dat momenteel in de milieucommissie wordt behandeld.
Helaas is dit nieuwe programma voor de periode 2001-2006 nog niet klaar en naar het zich laat aanzien zal het nog wel even duren voordat het in werking kan treden. Daarom was het logisch te vragen om verlenging van de vorige programma' s.
Deze betreffen kankerbestrijding, AIDS, door vervuiling veroorzaakte ziekten en toezicht op besmettelijke ziekten. Dit zijn dus algemeen gesproken zeer belangrijke programma' s voor de volksgezondheid.
Verlenging daarvan is noodzakelijk om te voorkomen dat er plotseling een gat ontstaat in de tenuitvoerlegging van programma' s voor volksgezondheid.
Wij mogen ook niet vergeten dat het hiermee verkregen acquis communautaire opgenomen zal worden in het nieuwe programma dat momenteel op stapel staat, en daarom is verlenging volkomen gerechtvaardigd.
Dankzij dit akkoord kunnen wij een tweede lezing vermijden en deze programma' s zonder enige onderbreking voortzetten. Wij hebben afgesproken om, zoals de Commissie heeft gevraagd, de vier programma' s met twee jaar te verlengen, waarbij de daarvoor noodzakelijke kredieten echter per jaar worden toegewezen.
Als dan intussen het nieuwe gezondheidsprogramma wordt aangenomen en van kracht wordt, zal verlenging met een tweede jaar niet meer nodig zijn, evenmin als de daarvoor bestemde kredieten. Als het nieuwe programma na een jaar echter nog steeds niet van start mocht zijn gegaan - hetgeen ik betwijfel - en heel de verlenging nodig is, kunnen wij het geld voor het tweede jaar gebruiken.
Er is dus overeenstemming bereikt, niet alleen over de verlenging met één jaar van de twee programma' s die in december 2001 aflopen, maar ook over het bedrag. Het bedrag verandert niet; het is zelfs licht verminderd ten opzichte van hetgeen de Commissie aanvankelijk had gevraagd.
Mijns inziens hebben wij snel en uitstekend samengewerkt.
Ik meen zelfs te mogen beweren dat wij een nieuwe werkmethode hebben ingevoerd voor de vraagstukken die onder de medebeslissing vallen.
In plaats van af te wachten tot na lange tijd bemiddeld kan worden, hebben wij in feite van meet af aan bemiddeld. Ik wil de Europese Commissie, de Raad en de commissies van het Parlement deze methode graag aanbevelen.
Het is veel beter van meet af aan het terrein te effenen en zover mogelijk proberen te komen. Zelfs indien alsnog een tweede lezing nodig mocht blijken te zijn, is men dan al ver genoeg om snel besluiten te kunnen nemen.
Met name dank ik echter mijn collega' s van de milieucommissie voor de opmerkelijke eendracht en de snelle vorderingen. Aldus hebben wij kunnen voorkomen dat er een leemte ontstond in de volksgezondheidsvraagstukken.
Ik hoop van ganser harte dat wij net zo snel opschieten met het nieuwe gezondheidsprogramma en dezelfde methode toepassen. Door snel te werken kunnen wij aantonen dat de Europese integratie, waar wij zo vaak de mond van vol hebben, niet iets abstracts is en niet enkel vraagstukken van buitenlands beleid en defensie betreft.
Integratie betekent een hele reeks van convergenties.
Kunt u zich een geïntegreerde Europese Unie voorstellen zonder convergentie op het gebied van bijvoorbeeld volksgezondheid en onderwijs?
Mijns inziens boeken wij ook hier geleidelijk aan vooruitgang.
Wij weten weliswaar dat volksgezondheid een bevoegdheid is van de lidstaten, maar de Verdragen leggen ook de Europese Commissie een grote verantwoordelijkheid in de schoot voor de gezondheid van de Europese burger.
Terecht blijven wij hier dan ook voor ijveren, en met deze programma' s wordt een aanzet tot convergentie gegeven.
De Europese burgers zullen veel baat hebben bij acties op het gebied van de volksgezondheid en daarom is convergentie hier een goede zaak.
Wij moeten echter wel vaststellen dat er iets niet goed functioneert in de Europese Unie. Wij moeten nu hals over kop een brug slaan tussen twee programma' s, alsof het een verrassing is dat de programma' s die in 2000 zouden verstrijken, ook inderdaad verstrijken.
Mijns inziens kunnen wij - zoals de heer Trakatellis reeds zei - niet spelen met de gezondheid van de patiënten die op onze hulp wachten. Wij kunnen evenmin spelen met de niet-gouvernementele organisaties die het geld van de Gemeenschap nodig hebben om het gezondheidsbeleid ter plekke in praktijk te kunnen brengen.
Het is, meer algemeen gesproken, hoog tijd dat de lidstaten afspreken de Europese Unie meer armslag te geven op dit terecht supranationaal gebied en een navenante begroting ter beschikking te stellen. Ziekten kennen immers geen grenzen.
Met name mag men echter in een kaderprogramma de specifieke acties niet veronachtzamen, onder het voorwendsel dat een nieuw zwaartepunt moet worden vastgesteld.
Zelfs indien bijvoorbeeld de bestrijding van AIDS niet meer "in" is, moet deze een prioriteit blijven. Deze dramatische ziekte is nog lang de wereld niet uit, zeer zeker niet in de toekomstige kandidaat-landen.
Tot slot wil ik zeggen dat met een toekomstige Europese strategie gestreefd moet worden naar integratie van de gezondheidskwesties in alle andere communautaire beleidsvormen, opdat een eind kan worden gemaakt aan het huidige gebrek aan coherentie: men trekt enerzijds 50 miljoen uit voor kankerbestrijding en verleent anderzijds voor een miljard subsidie aan de tabakindustrie.
Mevrouw de Voorzitter, onze fractie steunt het uitstekende verslag van de heer Trakatellis en het werk van de milieucommissie.
Wij menen, zoals de heer Trakatellis terecht heeft opgemerkt, dat er een gebrek is aan prognoses om de lopende programma's verder te kunnen uitvoeren.
Wanneer overal Europese burgers last hebben van aandoeningen met gemeenschappelijke oorzaken - voeding, werk en andere zaken - is het logisch dat het belang van gemeenschappelijke Europese programma's voor bestrijding en preventie van dergelijke problemen en voor kennisvergaring en gezamenlijke actie steeds groter wordt.
Daarom is het te hopen dat er voor dergelijke programma's meer geld wordt uitgetrokken.
Juist op dit vlak is volgens ons het gebrek aan oriëntatie van de kant van de Europese Unie, de Raad en de Commissie voelbaar. Van hun bezuinigingen op de begroting - omdat zij het plafond dat de huidige regels toestaan, 1,27%, niet wensen te verhogen - ondervinden acties als deze de gevolgen.
Ook hebben wij waardering voor de opmerking in het verslag van de heer Trakatellis dat de balans tussen de lopende programma's en acties moet worden herschikt.
Bovendien moeten wij rekening houden met het feit dat zowel preventie als promotie en toezicht steeds belangrijker worden. Daarom moet er ook meer belang aan worden toegekend en zou er ook meer geld voor uitgetrokken moeten worden.
Tot slot zijn wij van mening dat wij in de toekomst herhaling moeten zien te voorkomen van situaties waarin de Commissie niet soepel genoeg kan optreden om tijdig een begin te maken met de vernieuwing van het beleid. Dat gebrek aan soepelheid vind ik een zorgwekkende zaak.
Veel organisaties die bij dit beleid betrokken zijn, hebben al aan de alarmbel getrokken en het probleem zou dan ook eindelijk een oplossing moeten krijgen.
Mevrouw de Voorzitter, de verlenging van de communautaire gezondheidsprogramma's tot 31 december 2002 kan zeker rekenen op mijn steun.
De verlenging van bepaalde volksgezondheidsprogramma's tot het einde van 2002 zal 80 miljoen euro gaan kosten.
Dat betekent dat er communautaire actie kan worden ondernomen op het gebied van de gezondheidsbevordering, -voorlichting, -opvoeding en -opleiding, het actieplan voor kankerbestrijding, het communautair actieplan in verband met de preventie van aids en bepaalde andere besmettelijke ziekten, en de preventie van drugsverslaving.
Ik ben van mening dat de Europese instellingen, met name de Europese Commissie en het Europees Parlement, meer armslag moeten krijgen om de gezondheidsprogramma's binnen de Europese Unie te bevorderen.
Door het communautair actieplan in verband met de preventie van aids is het aantal mensen binnen de Europese Unie dat deze afschuwelijke ziekte oploopt zeker al aanzienlijk verminderd.
Ook zal ik mij sterk maken voor meer geld voor het kankeronderzoek in de Unie.
Het is absoluut noodzakelijk dat hier meer geld voor wordt uitgetrokken, zodat we eindelijk kunnen ontdekken waardoor kanker wordt veroorzaakt en kankerpatiënten kunnen genezen.
De actieplannen in verband met de preventie van drugsverslaving moeten niet alleen gericht zijn op de brandhaarden, maar ook op allerlei andere gebieden binnen de Europese Unie.
Volgens internationale organisaties zoals Europol komen in feite steeds meer drugs de Unie binnen.
De strijd die een einde moet maken aan de internationale drugshandel en aan de import van drugs naar de Unie zal dan ook de komende jaren nog volop gestreden moeten worden.
De Ierse overheid kent een zeer geslaagd programma, ''The Young People Facilities and Services Fund'', waarmee faciliteiten en diensten voor jongeren in achterstandsgebieden worden opgezet.
Het programma richt zich op gebieden met een aanzienlijke drugsproblematiek of waar een dergelijke problematiek dreigt te ontstaan.
Dit is een terrein dat kan worden meegenomen in de context van het nieuwe communautaire gezondheidsprogramma dat binnenkort zal gaan lopen.
Ik ben vol lof over de rapporteur en het verslag.
Mevrouw de Voorzitter, naar aanleiding van het verslag-Trakatellis betreffende de verlenging van de bestaande Europese volksgezondheidsprogramma' s wil ik mijn zorg uitspreken over de richting waarin het Europese beleid op het gebied van de volksgezondheid zich ontwikkelt.
De uitgangspunten voor Europees volksgezondheidsbeleid kunnen we lezen in artikel 152 van het Verdrag van Amsterdam: "het optreden van de Gemeenschap een aanvulling vormt op nationaal beleid. (...)
Dit optreden omvat de bestrijding van grote bedreigingen van de gezondheid."
Daarnaast wil ik wijzen op het subsidiariteitsbeginsel, wat inhoudt dat niet-grensoverschrijdende taken door de lidstaten gedaan dienen te worden.
Mijns inziens is er de laatste tijd echter sprake van profilering van volksgezondheid als relevant integraal thema voor Europa, terwijl deze ontwikkeling strijdig is met het Verdrag.
Europees volksgezondheidsbeleid wordt pas relevant als er sprake is van een grensoverschrijdend karakter of als lidstaten een bepaalde taak niet alleen kunnen uitvoeren.
Voorbeelden hiervan zijn wetgeving inzake het grensoverschrijdend verkeer van organen, weefsels en bloed van menselijke oorsprong en het programma voor weesgeneesmiddelen.
Aangezien bij genoemde voorbeelden de lidstaten elkaar nodig hebben, ben ik in die gevallen voor een gezamenlijke Europese aanpak.
Bij de bestrijding van problemen, zoals kanker, AIDS en drugsverslaving is een dergelijke aanpak niet nodig.
De meerwaarde ten opzichte van de inspanningen van lidstaten is niet bijzonder groot.
Zeker wat betreft informatievoorziening en voorlichting is het niveau van de lidstaten te verkiezen boven het Europese niveau.
De Europese Unie zou voor gezondheidsbevordering meer kunnen doen voor de toetredingslanden, waar zelfs de basisgezondheidszorg gebrekkig is.
Daarnaast kunnen relatief eenvoudige ziekten wegens gebrek aan geld en andere middelen niet behandeld worden.
Daarnaast ben ik verontrust over het feit dat in binnenkort te behandelen nieuwe voorstellen de verschillende gezondheidszorgstelsels van de Europese Unie aan de orde komen.
Mogelijk worden hiermee nationale stelsels ter discussie gesteld of in de toekomst zelfs aangetast, wat ik een ongewenste ontwikkeling vind.
Samenvattend, mevrouw de Voorzitter, moet ik zeggen dat de ontwikkelingen in de sector volksgezondheid in de Europese Unie mij te ver gaan.
Volksgezondheid is nationaal beleid en dat moet het blijven.
Ik ben daarom niet voor volksgezondheidsprogramma' s die als opstapje gebruikt kunnen worden om nationaal beleid aan te tasten, terwijl de nu voorliggende programma' s nauwelijks meerwaarde hebben boven de inspanningen van de lidstaten.
Ik wil het Parlement, met name de leden van de Commissie milieubeheer, volksgezondheid en consumentenbeleid, en vooral de rapporteur, de heer Trakatellis, hartelijk danken voor hun geweldige inspanningen om dit voorstel in één lezing en in recordtijd aangenomen te krijgen.
Het is een voorbeeld dat laat zien hoeveel er bereikt kan worden wanneer alle instellingen goed met elkaar samenwerken.
De tekst die vandaag wordt goedgekeurd over de verlenging van zes volksgezondheidsprogramma's is een afspiegeling van wat informeel tussen de instellingen overeengekomen is.
De Commissie kan zich dan ook vinden in alle amendementen die de heer Trakatellis naar voren heeft gebracht.
Ik heb begrepen dat de Raad ook in beginsel blijkt heeft gegeven van zijn goedkeuring.
De verlenging is om twee redenen belangrijk.
Allereerst kunnen daardoor een aantal belangrijke volksgezondheidsactiviteiten voortgezet worden en kunnen de bijbehorende doelstellingen worden gerealiseerd.
Ten tweede biedt ze ons de nodige adempauze waarin we de discussies over onze voorstellen voor het nieuwe volksgezondheidsprogramma kunnen vervolgen.
Op één punt wil ik u geruststellen.
Het werk dat in de verlengde programma's, en eigenlijk in alle huidige gezondheidsprogramma's, dient te worden uitgevoerd, zal gericht zijn op de voorbereiding van een aantal kernactiviteiten die in het kader van het nieuwe programma zullen plaatsvinden.
Binnen het kader van de individuele programmabesluiten zullen de bijbehorende werkprogramma's aan deze behoeften worden aangepast.
Ik hoop dat de tekst die nu voor u ligt, na stemming door het Parlement, op 14 december door de Gezondheidsraad zal worden aangenomen.
Het debat is gesloten.
De stemming vindt woensdag om 11.30 uur plaats.
Status van het slachtoffer in de strafprocedure
Aan de orde is het verslag (A5-0355/2000) van mevrouw Cerdeira Morterero, namens de Commissie vrijheden en rechten van de burger, justitie en binnenlandse zaken, over het initiatief van de Portugese Republiek voor een kaderbesluit inzake de status van het slachtoffer in de strafprocedure (9650/2000 - C5-0392/00 - 2000/0813 (CNS)).
Mijnheer de Voorzitter, op de eerste plaats wil ik het Portugees voorzitterschap gelukwensen met zijn initiatief, dat in mijn ogen vervolgens op uiterst correcte wijze is voortgezet door het Frans voorzitterschap.
Dames en heren, zoals u weet leven wij in een maatschappij waar het grensoverschrijdend verkeer voortdurend toeneemt.
Dat verkeer heeft een waarlijk reusachtige omvang aangenomen, die in andere tijden ondenkbaar zou zijn geweest.
Als voorbeeld volstaat het erop te wijzen dat in het jaar 1997 in de Europese Unie meer dan 200 miljoen personen de grens van het land waar zij wonen overschreden hebben om zich naar een andere lidstaat te begeven.
De Europese Unie en de realisering van de interne markt betekenen dat er een ruimte zonder binnengrenzen wordt gecreëerd waar het vrij verkeer van goederen, personen, diensten en kapitaal krachtens artikel 14 van het Verdrag van de Europese Gemeenschap gegarandeerd moet zijn.
Al deze factoren hebben ervoor gezorgd dat het vanzelfsprekend is dat dagelijks miljoenen personen de grenzen van het land waar zij wonen overschrijden om naar een andere lidstaat te reizen of daar te gaan wonen of werken. Die factoren hebben afzonderlijk hun werk gedaan, maar hebben samen ook een multiplicatoreffect gehad.
Economisch en politiek gezien zal deze situatie op middellange en lange termijn zeer veel positieve gevolgen hebben. Voor de reizende burgers zijn er echter ook negatieve implicaties aan verbonden.
Eén daarvan is het risico het slachtoffer te worden van een misdrijf in de lidstaat waar men woont of in een andere lidstaat. Die misdrijven kunnen variëren van beroving tot, in sommige gevallen, daden van terrorisme.
Onbegrijpelijk genoeg is de Europese Unie echter tot nu toe niet in staat geweest adequate formules te ontwikkelen om eensgezind die plaag te bestrijden. Ze kent geen nationale grenzen, omdat de lidstaten nog steeds opgesloten zijn binnen de vijftien nationale grenzen van hun rechtsstelsels.
In de Europese Unie doet zich op dit moment de paradox voor dat de binnengrenzen voor het vrij verkeer van goederen, personen, diensten en kapitaal worden opgeheven terwijl de vijftien grenzen op politieel en strafrechtelijk vlak blijven voortbestaan. Tegelijkertijd werpen de lidstaten moeilijkheden op bij het elimineren van die grenzen.
Deze situatie heeft onverantwoorde consequenties voor de Europese burgers die zich vrij over het grondgebied van de Europese Unie bewegen.
Wanneer zich de ongelukkige omstandigheid voordoet dat een burger het slachtoffer wordt van een misdrijf in een andere lidstaat dan waar hij zijn vaste woonplaats heeft, dan is dat voor hem een zeer nare belevenis. Hij is dan weerloos vanwege het onvermogen van de lidstaten een echte Europese rechtsruimte te creëren.
Daarom moet elk slachtoffer van een misdrijf, wat zijn vaste woonplaats of nationaliteit ook is, de garantie hebben dat zijn rechten worden gerespecteerd. Hij moet er zeker van kunnen zijn gelijk behandeld en snel en metterdaad schadeloos gesteld te worden; hij heeft daar als elk mens doodgewoon recht op.
Die behandeling moet hij krijgen om het even in welke lidstaat hij het slachtoffer wordt van een misdrijf.
Derhalve kan men er niet aan ontkomen de slachtoffers van misdrijven een echte gemeenschappelijke status te verlenen voor alle lidstaten.
Het garanderen van een gemeenschappelijke minimumschadeloosstelling in alle lidstaten is een hoofddoel van dit initiatief.
Ik geloof dat eveneens benadrukt moet worden dat de Europese strafrechtwetgeving altijd aandacht heeft besteed aan en geïnvesteerd in de misdadiger, zowel op het vlak van misdaadpreventie als op het gebied van programma's en maatregelen voor de herintegratie en de reclassering van de misdadiger.
Dit is het eerste initiatief dat speciaal aandacht besteedt aan het slachtoffer: het slachtoffer staat centraal.
Dit is een vernieuwend en in zekere zin een revolutionair initiatief voor de omgang met slachtoffers.
Het is ongetwijfeld een nieuw onderdeel van het Europees rechtsstelsel, waarin voor het eerst een eigen juridische status van het slachtoffer erkend wordt die niet, zoals tot nu het geval was, is afgeleid van het misdrijf.
In zo' n geval worden de problemen en beproevingen door een optelsom van negatieve omstandigheden groter en gecompliceerder. Het zijn de gebruikelijke en steeds weer terugkerende negatieve omstandigheden bij de bejegening van het slachtoffer: gebrek aan communicatie door onbekendheid met de taal, gebrek aan informatie, het aan zijn lot overgelaten worden, gebrek aan bescherming bij een aantal zaken waaraan elke lidstaat in zijn eigen rechtsstelsel vasthoudt.
Mede om een adequaat antwoord te geven op de noden van deze slachtoffers is er daarom op internationaal niveau in de loop der jaren regelgeving gemaakt voor de verdediging van de rechten en belangen van de slachtoffers.
Op dit moment wil ik slechts twee aspecten van dit initiatief op internationaal vlak belichten. Ten eerste noem ik het Europees Verdrag nr. 116 van de Raad van Europa inzake de schadeloosstelling van slachtoffers van geweldsmisdrijven van 24 november 1983.
Hoewel het een belangrijk verdrag is en een verplicht referentiepunt in Europa, was het op 18 september 2000 door de volgende lidstaten van de Europese Unie nog niet geratificeerd: Oostenrijk, België, Griekenland, Ierland, Italië, Portugal en Spanje.
Een ander internationaal initiatief is de Verklaring van de Verenigde Naties inzake de grondrechten op rechtsgebied voor slachtoffers van misdrijven en machtsmisbruik, die de Algemene Vergadering met haar resolutie 40/34 van 29 november 1985 heeft goedgekeurd.
Dames en heren, op grond van het voorgaande en gevolg gevend aan de mandaten in het vierde streepje van artikel 2 van het Verdrag van de Europese Unie - waarin het doel wordt geformuleerd de Unie te handhaven en te ontwikkelen als een ruimte van vrijheid, veiligheid en rechtvaardigheid met gegarandeerd vrij verkeer van personen - moeten wij zien te bereiken dat die ruimte van vrijheid, veiligheid en rechtvaardigheid echte toegang tot de rechter verzekert, zodat de burgers overal in de Unie een adequate vorm van rechtsbescherming genieten.
Om die reden zal het Europa van de burgers geen zin hebben, als wij van tevoren niet onder meer de nodige maatregelen treffen die rekening houden met de rechten van slachtoffers van misdrijven en die rechten versterken. Daarbij moet de aanpak aan de ene kant globaal zijn en alle rechten en belangen van de slachtoffers omvatten en aan de andere kant vanuit communautair oogpunt leiden tot de onderlinge aanpassing van de wetgeving van de vijftien lidstaten.
Iedereen, met inbegrip van de onderdanen van derde landen die het slachtoffer zijn geworden van een misdrijf in een lidstaat van de Europese Unie, moet gelijk behandeld worden.
De Europese Unie kan niet aanvaarden dat personen een verschillende behandeling krijgen al naar gelang hun nationaliteit of de lidstaat waar zij het slachtoffer zijn geworden van een misdrijf.
Er bestaat geen twijfel over dat die vorm van discriminatie volstrekt onaanvaardbaar is.
Ter afsluiting wil ik opmerken dat dit intiatief een belangrijke stap vooruit is bij de opbouw van een Europese strafrechtelijke ruimte, hoewel die ruimte nog onvolledig en beperkt zal zijn. Het vormt een antwoord op de werkelijke behoeften van zeer vele Europese burgers, die als slachtoffer van een misdrijf buiten de lidstaat waar zij hun gebruikelijke woonplaats hebben tot nu toe vrijwel geen enkele bescherming hebben genoten.
Als positieve elementen van dit initiatief wil ik de definitie van het begrip slachtoffer en de goedkeuring van maatregelen benadrukken die inherent zijn aan de aandacht die de slachtoffers wereldwijd moet worden gegeven.
Vanwege al deze redenen zijn de meeste amendementen in dit verslag geformuleerd met als doel de rechten van het slachtoffer van een misdrijf te erkennen en te respecteren en rekening te houden met zijn belangen en specifieke omstandigheden.
Kortom, het slachtoffer van een misdrijf moet de garantie hebben dat hij minimaal gelijk wordt behandeld, zijn waardigheid kan behouden, recht heeft op het verschaffen en ontvangen van informatie, toegang heeft tot de rechter en in aanmerking komt voor onmiddellijke, volledige en daadwerkelijke vergoeding van de geleden schade.
rapporteur voor advies namens de Commissie juridische zaken en interne markt.
(DE) Mijnheer de Voorzitter, dames en heren, in de medeadviserende Commissie juridische zaken en interne markt hebben twee kwesties een doorslaggevende rol gespeeld bij de behandeling van dit voorstel.
De eerste vraag was of er eigenlijk wel een rechtsgrondslag voor bestond.
Als rapporteur was ik de mening toegedaan dat het initiatief weliswaar heel lovenswaardig was, maar dat er in de Europese Unie en voor de relaties tussen de Unie en de lidstaten helaas nu eenmaal tamelijk duidelijke regels bestaan over de verdeling van de bevoegdheden.
Als rapporteur vind ik dat de strafprocedure en de manier waarop de strafrechtelijke vervolging plaatsvindt volgens het Verdrag niet onder de bevoegdheid van de Unie vallen, maar door de lidstaten moeten worden geregeld.
Helaas heeft onze commissie in dit concrete geval zich niet in mijn voorstel kunnen vinden, maar als rapporteur blijf ik bij mijn mening.
Het tweede belangrijke aspect was de kwestie van het opnemen van een verhoor op video.
U kunt zich vast nog wel het debat over het Di Pietro-verslag herinneren, dat we al wat langer geleden hebben gevoerd.
Dit onderwerp was toen al hoogst omstreden.
De juridische commissie was met de rapporteur van mening dat een dergelijke video-opname in een rechtsstaat geen toelaatbaar instrument mag zijn. Daarom hebben we de alinea hierover uit de tekst geschrapt.
Ik vraag u om bij de verdere behandeling hiermee rekening te houden.
Afgezien daarvan ben ik heel tevreden met dit voorstel.
Het zou echter beter zijn geweest om het te laten behandelen waar het thuis hoort, namelijk bij de nationale wetgever, die hierover heel goed zou kunnen beslissen.
We hoeven niet alles op Europees niveau te regelen. Als dat de bedoeling was geweest zou in het Verdrag staan dat de Unie een universele bevoegdheid heeft.
Dat staat er echter niet in.
Daarom moeten we nog eens goed nadenken of het verstandig is om voor dit initiatief te stemmen.
Voorzitter, ik denk dat het van zeer groot belang is dat er inderdaad een aantal minimale rechten voor slachtoffers al over de landsgrenzen heen gewaarborgd worden.
Dat is hetgeen dit verslag voorstaat.
Wij gaven namens de Commissie rechten van de vrouw en gelijke kansen een advies aan de commissie ten principale.
Voor ons was heel belangrijk dat de specifieke situatie van vrouwen, maar ook van andere kwetsbare slachtoffers in het verslag zijn weerslag vond.
Als ik zeg andere kwetsbare slachtoffers, dan denk ik bijvoorbeeld ook aan minderjarigen en kinderen, maar het hoeft niet beperkt te blijven tot dat.
Er zijn ook in onze samenleving andere groepen die zeer kwetsbaar zijn als het aankomt op geweld.
Ik denk aan andersseksuelen.
Ik denk aan migranten, enzovoort, die dan toch een heel kwetsbaar slachtoffer zijn.
Wat hebben wij gevraagd voor deze groep van mensen.
Ten eerste, wij hebben gezegd dat de mensen die zeer kwetsbaar zijn absoluut respect moeten krijgen.
Ik denk bijvoorbeeld aan de specifieke situatie van vrouwen en kinderen die slachtoffer zijn van seksueel geweld of van fysiek geweld binnen het huishouden.
Het is voor hen van groot belang dat als er een proces gevoerd wordt dit inderdaad met gesloten deuren zou kunnen gevoerd worden zodanig dat er zo min mogelijk publiciteit gegeven wordt aan die slachtoffers die meestal zelf beschaamd zijn over het feit dat zij slachtoffer zijn.
Want zo ver gaat het natuurlijk in onze samenleving.
Ik denk bijvoorbeeld dat het voor geslagen vrouwen van groot belang is overal informatie te kunnen krijgen over waar zij naar toe kunnen gaan, waar zij passende huisvesting kunnen vinden en waar zij op een geheim adres kunnen terechtkomen.
Het is ook van groot belang dat de politie en de magistratuur een speciale opleiding krijgen.
Ik ben in mijn eigen land heel sterk bezig geweest met deze problematiek toen ik in de regering zat.
Ik heb gemerkt hoe weinig voorbereid en opgeleid men is vanuit deze twee instanties, zowel de politie als de magistratuur, om mensen die bijvoorbeeld slachtoffer zijn van seksueel geweld op een respectvolle manier op te vangen, om hen te ondervragen, om een apart lokaal voor hen te voorzien, bijvoorbeeld voor verkrachte vrouwen die onderzocht moeten worden.
Om hen niet te ondervragen in een lokaal waar iedereen passeert.
Het is absoluut van groot belang dat ten opzichte van deze groep van mensen, deze specifieke slachtoffers, inderdaad een aantal zaken voorzien worden.
Het is gebeurd in het verslag.
Ik ben er heel dankbaar voor dat de Commissie de amendementen van de Commissie rechten van de vrouw heeft overgenomen en wij zullen dan ook het verslag steunen.
Mijnheer de Voorzitter, beste collega's, het verslag dat wij vandaag behandelen vloeit voort uit een Portugees initiatief en maakt deel uit van een pakket maatregelen om een ruimte van vrijheid, veiligheid en rechtvaardigheid te creëren en zo een concreet antwoord te geven op de dagelijkse zorgen van de Europese burgers.
Bij het aanpakken van justitiële problemen besteden wij vaak te veel tijd aan de strafrechtelijke aspecten: het gevangeniswezen, degenen die de misdaad bestrijden, de wetboeken van rechtsvordering en zelfs de eisen van degenen die bij de rechterlijke macht werken.
Misschien hebben wij te weinig tijd besteed aan de slachtoffers, die vaak de onderliggende partij zijn in deze wereld.
Dit initiatief richt zich op een drietal essentiële aspecten: het recht van het slachtoffer op informatie, de toegang tot de rechter en het recht op schadeloosstelling.
Inderdaad beoogt dit ontwerpkaderbesluit op de allereerste plaats de bescherming en het eerbiedigen van de rechten van de slachtoffers in het proces te bevorderen. Dat geldt met name voor het vereenvoudigen van de toegang tot de rechter en de rechtbanken, het recht op juridische informatie en het bevorderen en beschermen van het recht op schadeloosstelling.
Een rechtsinstrument dat de onderlinge aanpassing van de nationale wetgeving voor de status van het slachtoffer mogelijk maakt, is essentieel.
Er zijn verschillende elementen die zeker voor verbetering of zelfs correctie in aanmerking komen, maar het is evenwel belangrijk dat wij voor dit tamelijk evenwichtige kaderbesluit stemmen.
Wij kunnen inderdaad niet serieus spreken van het Europa van de burgers, als wij niet rekening houden met de rechten van de slachtoffers.
Daarbij moet er speciale aandacht worden gegeven, zoals mevrouw Smet al heeft gezegd, aan bepaalde categorieën, zoals minderjarigen, buitenlanders, slachtoffers van seksuele misdrijven en slachtoffers van terroristische acties.
Tegelijkertijd moet er speciale scholing komen voor degenen die in direct contact komen met de slachtoffers.
Ook moeten de nodige maatregelen gegarandeerd zijn, zodat de slachtoffers economisch gezien de draad van hun normale leven kunnen oppakken. Tevens moeten zij, indien nodig, in aanmerking komen voor rechtshulp en psychologische, medische en maatschappelijke hulp.
Tot slot zou ik de rapporteur, mevrouw Cerdeira Morterero, willen gelukwensen met het verrichte werk en met de verbeteringen die zij bij de behandeling in de commissie openbare vrijheden in het voorstel heeft aangebracht.
Ik verheug mij ook over de verbeteringen in de adviezen van mevrouw Smet en de heer Lehne.
Ik wil de nadruk leggen op het teamwerk dat mogelijk was in de commissie openbare vrijheden; ik ben daar dankbaar voor.
Ik zou wensen dat een soortgelijke consensus in de plenaire vergadering mogelijk was.
De enkele amendementen die wij hebben ingediend, betreffen vooral de juridische nauwkeurigheid en onze opvatting dat de diensten voor slachtofferhulp niet uitsluitend of bij voorkeur openbaar moeten zijn.
Bij diensten die streven naar een menselijke benadering is veelal de beste ervaring opgedaan met particuliere hulpinstellingen en andere non-gouvernementele organisaties.
Over het geheel genomen verwelkomt de EVP het verslag van mevrouw Cerdeira Morterero, dat wij al in de commissie hebben goedgekeurd.
Mijnheer de Voorzitter, ik wil het belang van het Portugees wetgevingsinitiatief onderstrepen. Het wordt behandeld in het verslag van mevrouw Cerdeira, waar het Parlement nu over debatteert, en is om verschillende redenen een belangrijk initiatief.
Op de allereerste plaats omdat er een stap vooruit wordt gezet in de richting van de ruimte van vrijheid, veiligheid en rechtvaardigheid die in Tampere is overeengekomen. Het is moeilijk dat doel te realiseren, omdat het op de vele nationale regelingen en het verzet van de lidstaten stuit.
Zij kunnen vrij rondreizen in de Unie, maar wanneer zij het slachtoffer worden van een misdrijf worden zij geconfronteerd met de barrières van de verschillende rechtsstelsels. In alle opzichten is de toegang tot die andere rechtsstelsels moeilijk; de burgers worden er verder door benadeeld, terwijl de misdadigers juist baat hebben bij die verschillen.
Tot slot is deze stemming belangrijk, omdat het Parlement de gelegenheid heeft het wetgevingsvoorstel aanzienlijk te verbeteren. Die verbeteringen worden aan de hand gedaan in het uitstekende verslag van mevrouw Cerdeira en gesteund door de commissie openbare vrijheden.
Volgens mij is het belangrijkste echter dat men eindelijk ook op het niveau van de Unie beseft dat de zienswijze op het overheidsingrijpen bij misdrijven moet worden herzien.
Uitgaande van het juiste principe dat eigenrichting voorkomen moet worden, heeft men zich tot nu toe beperkt tot het garanderen van het overheidsmonopolie op het straffen van de daders. Men is echter vergeten dat daarmee de taak van de overheid niet eindigt: overal ter wereld vragen slachtoffers om gerechtigheid.
Met het aannemen van dit verslag geeft de Europese Unie een eerste antwoord op de tot nu verwaarloosde vraag naar gerechtigheid.
Mijnheer de Voorzitter, ik sta uitermate positief tegenover het Portugese initiatief en het uitmuntende verslag van mevrouw Cerdeira en ik wil haar bedanken voor de open benadering waarmee zij de partijen nader tot elkaar heeft proberen te brengen.
De liberale fractie is van mening dat er een zeer goed verslag uit de in de commissie gevoerde discussie te voorschijn is gekomen en bij de stemming zullen we de amendementen van de commissie dan ook steunen.
Wij geven geen steun aan verdere amendementen van de Europese Volkspartij of de Europese Sociaal-Democraten, met uitzondering van amendement 59.
Wij vinden dat een beroep op lidstaten om het Europees Verdrag van 24 november 1983 inzake de compensatie van slachtoffers van geweldsmisdrijven te ondertekenen meer in de wetgevingsresolutie past dan in het verslag over het kaderbesluit.
Het is overduidelijk dat wij bij het verwezenlijken van de ruimte van vrijheid, veiligheid en rechtvaardigheid, waarin in Tampere werd voorzien, juridische ondersteuning bij grensoverschrijdende zaken nodig hebben.
Uit mijn eigen kiesdistrict ken ik het geval van een vrachtwagenchauffeur die door zijn werkgever in Nederland werd gemaltraiteerd en die geen rechtszaak tegen hem kon aanspannen om zijn recht te halen.
Amendement 4 is dan ook uiterst belangrijk.
Wij weten ook dat we er van uit moeten kunnen gaan dat een slachtoffer van willekeurig welke nationaliteit op dezelfde manier behandeld wordt als een slachtoffer met de nationaliteit van het land waarin de overtreding plaatsvindt.
Ik ken iemand in mijn kiesdistrict wiens auto in Brussel werd opengebroken en die moest ondervinden dat de Belgische politie er niets van wilde weten.
Daarom zullen wij onze steun geven aan amendement 14.
Wij moeten er zeker van kunnen zijn dat de rechten van de burger worden beschermd en dat de speciale behoeften van de minderheden worden erkend. Aan beide voorwaarden wordt onder andere in amendement 25 voldaan.
In mijn eigen kiesdistrict is ooit een Zweedse familie aangevallen. De daad kwam voort uit vreemdelingenhaat; degenen die de aanval op hun geweten hadden dachten namelijk met Duitsers van doen te hebben.
Ik zou wel eens willen weten of het voor hen in Groot-Brittannië net zo makkelijk was om hun recht te halen als het in hun eigen land geweest zou zijn.
Op de een of andere manier heb ik daar zo mijn twijfels over.
Mijnheer de Voorzitter, de liberalen geven dan ook hun steun aan dit verslag.
Wij zijn van mening dat het een belangrijke stap is op weg naar het scheppen van een Europese juridische ruimte, een stap waar miljoenen EU-burgers profijt van zullen hebben.
Voorzitter, eerst en vooral wil ik ook collega Cerdeira feliciteren met haar toespraak en haar verslag.
Slachtoffers mogen geen dubbel slachtoffer worden, eerst van de misdaad en vervolgens nog eens van het systeem.
Het belangrijkste recht van het slachtoffer tijdens het verloop van de gerechtsprocedure is daarom het recht gehoord te worden tijdens de rechtszitting.
Dit is eveneens van elementair belang.
Dit wordt geciteerd in vele internationale documenten over slachtoffers van misdaden en het is essentieel dat het slachtoffer toegang krijgt tot zijn eigen rechtzaak.
Het is tevens in het belang van het slachtoffer dat de zaak snel berecht wordt aangezien een traag verloop kan leiden tot een tweede, nog groter slachtoffergevoel.
Slachtoffers van seksuele delicten zouden ook niet langer verplicht moeten zijn om herhaaldelijk te getuigen.
Ik denk dat in verband met kinderen die het slachtoffer zijn geweest van seksueel misbruik, video-opnames ook wel zeer nuttig zouden kunnen zijn.
Daarom is een debat daaromtrent nog niet gesloten.
Het is uiterst belangrijk dat afhankelijk van de aard van de misdaad gespecialiseerde hulpverlening voorzien wordt zoals ook collega Smet heeft aangeduid.
Belangrijk hierbij is dat een aantal vooroordelen ter zake worden afgebouwd, met name aan bepaalde misdaadvormen wordt afhankelijk van land tot land een ander gewicht toegekend.
Bovendien wordt vastgesteld dat bij de aanmelding van het slachtoffer discriminerend opgetreden wordt.
Lidstaten zouden verplicht moeten worden tot het oprichten van speciale politie-eenheden voor slachtoffers van misdaden.
Het is verder ook belangrijk dat er een rechtsgrondslag bestaat en een harmonisering van de maatregelen voor de bescherming van slachtoffers.
De studie uitgevoerd door An Weghers in het kader van het Grotius-programma biedt hiervoor de nodige basisinformatie.
De nuttige ervaring die omtrent bestaande maatregelen in bepaalde lidstaten voorhanden is, kan een belangrijke rol spelen bij het harmoniseren van een gemeenschappelijk maatregelenpakket.
Zo'n initiatief is ook een eerste stap om aan misdaadpreventie te doen.
Maar gelet op het feit dat de georganiseerde grensoverschrijdende misdaad toeneemt zou het initiatief moeten leiden tot een gemeenschappelijk preventieprogramma op Europees en internationaal niveau.
In afwachting van een geharmoniseerd instrument voor grensoverschrijdende bescherming van slachtoffers zouden de lidstaten en de kandidaat-lidstaten in samenwerking met de NGO's de bescherming van slachtoffers moeten verbeteren en indien dit gerechtvaardigd is, nagaan onder welke voorwaarden het slachtoffer recht heeft op steun voor terugkeer naar zijn land van herkomst of op voorlopig verblijfsrecht, zoals België bijvoorbeeld een status toekent aan slachtoffers van mensenhandel.
De schadeloosstelling van het slachtoffer moet voorrang krijgen op de betaling van de boete en de gerechtskosten aan de staat.
De lidstaten dienen erop toe te zien dat de bemiddelaars afkomstig zijn uit alle geledingen van de samenleving, mannen zowel als vrouwen, dat zij een gedegen inzicht hebben in de plaatselijke cultuur en gemeenschappen.
Het is in dit kader tevens van belang dat de nabestaanden, de familie van het slachtoffer, op een discrete en professionele manier op de hoogte worden gebracht van de feiten indien zij dit wensen, ook op de nodige steun kunnen rekenen en dat zij niet alles moeten vernemen via de pers.
Mijnheer de Voorzitter, het Portugees initiatief voor de rechtsbescherming van het slachtoffer tijdens het strafproces is zeer urgent en heeft onze steun. Ik wil de rapporteur met haar werk gelukwensen.
Volgens mij heeft zij er goed aan gedaan een onaanvaardbare paradox duidelijk te maken. Aan de ene kant is er immers het Europa zonder grenzen met vrij verkeer van goederen en personen dat op weg is naar de Monetaire Unie - waarin de economieën en de financiële stelsels van de lidstaten samengaan - en aan de andere kant het Europa met vijftien zeer uiteenlopende strafrechtsstelsels.
Aan de ene kant is er het potentieel van 350 miljoen mensen die uit naam van het verenigd Europa worden aangemoedigd te reizen en te werken in andere lidstaten, maar als zij het slachtoffer worden van een misdrijf, van onrecht, dan bestaat Europa niet meer. Het zo zeer bezongen Europees burgerschap verdwijnt als sneeuw voor de zon en de burger wordt rechteloos.
Hij ziet zich geconfronteerd met een vreemde overheid, die hem vaak vijandig gezind is, geen informatie geeft, talloze problemen creëert en eventuele schade niet vergoedt.
Hoe vaak worden wij, afgevaardigden, niet benaderd om vragen te stellen over dergelijke gevallen? En de Commissie geeft ons dan steeds weer het antwoord dat zij zich niet kan mengen in de nationale rechtstelsels, zelfs niet als er sprake is van apert onrecht.
Alleen al in de afgelopen maanden zijn mij twee gevallen voorgelegd.
Het eerste geval betreft twee Italiaanse piloten van Alitalia, Alberto Nassetti en Pierpaolo Racchetti, die bij een testvlucht in Frankrijk onder nog niet opgehelderde omstandigheden om het leven zijn gekomen.
Er zijn zes jaar verstreken en na talloze problemen en exorbitante advocatenkosten wachten de families nog steeds op gerechtigheid en op informatie over de oorzaak van dat dodelijk ongeluk en de mogelijke verantwoordelijken.
Het tweede geval betreft een Griekse student, Mikis Mantakas, die 25 jaar geleden in Rome vermoord is bij een terroristische aanslag van de Rode Brigades.
De dader, Arturo Lojacono, werd geïdentificeerd en veroordeeld, maar vluchtte naar het buitenland.
Italië heeft Frankrijk, waar Lojacono vrij burger is, herhaaldelijk om de uitlevering van deze meervoudige moordenaar gevraagd om hem eindelijk zijn straf in Italië te laten ondergaan.
Welnu, wij wachten nog steeds op antwoord.
Samen met de euro is deze gemeenschappelijke status van het slachtoffer van een misdrijf dan ook welkom, zodat er een echte Europese rechtsruimte kan worden gecreëerd.
Mijnheer de Voorzitter, wij verwelkomen de ontwikkeling die de positie van de slachtoffers zal versterken.
Aanvankelijk waren de meesten erop tegen maar momenteel zijn we het overwegend met elkaar eens, wat ik een goede zaak vind.
Ik juich het voorstel van Portugal toe om de positie van de slachtoffers ook in de strafprocedure te versterken, ook al respecteer ik in juridisch opzicht de standpunten die de heer Lehne zojuist naar voren heeft gebracht volledig.
Mensen die het slachtoffer zijn van een misdrijf terwijl ze gebruik maken van het vrije verkeer, mogen niet dubbel slachtoffer worden, in die zin dat ze slechter worden behandeld.
Ongeacht welk type misdrijf het betreft.
Het gaat om het versterken van de positie van de slachtoffers, maar dat is niet mogelijk zonder het eveneens te hebben over maatregelen voor misdaadpreventie.
De beste manier om slachtoffers te helpen, is ervoor te zorgen dat er geen misdrijven gepleegd worden. De allerbeste manier om misdaad te voorkomen is vermoedelijk voorlichting.
Maatregelen ter preventie van misdaad moeten echter ook gericht zijn op de bestrijding van de georganiseerde misdaad.
Slachtoffers moeten op de hoogte zijn van hun rechten en van de hulp die ze kunnen krijgen.
De meeste lidstaten bieden de slachtoffers een vorm van eerste hulp.
Soms hebben reizigers andere en misschien meer hulp nodig dan de plaatselijke bevolking.
Dat kan psychische hulp zijn, taalkundige hulp of hulp op een reeks andere gebieden.
Het kan voor een buitenlands slachtoffer moeilijk zijn om op afstand de juridische procedures te volgen. Het spreekt voor zich dat daar speciale maatregelen voor nodig zijn.
Het slachtoffer moet altijd op de eerste plaats komen.
Voorkomen moet worden dat de dader op de eerste plaats komt te staan, en het is dan ook verontrustend dat in bepaalde lidstaten de tendens bestaat om rechtszaken te seponeren om een confrontatie tussen de dader en het slachtoffer te voorkomen.
Een dergelijke ontwikkeling kan ik niet steunen.
Misdaden moeten worden opgelost. Als dat niet gebeurt, is dat op de lange termijn een bedreiging voor het democratische systeem.
Wie wil er deelnemen aan het democratisch proces, met name aan verkiezingen, als zijn probleem volledig opzij wordt gezet?
In mijn land stijgt het aantal gevallen van mishandeling, en slechts iets meer dan 20 % van die gevallen wordt opgelost.
Dit percentage is te laag.
Misdaden zijn geen ongelukken.
Een straf betekent ook respect voor het slachtoffer.
We kunnen niet afwijken van het basisprincipe dat een individu altijd verantwoordelijk is voor zijn eigen daden, noch op lidstaatniveau noch op EU-niveau.
Het land moet de volledige verantwoordelijkheid op zich nemen voor zijn falen in de bescherming van het slachtoffer.
Daarom ben ik blij dat de rapporteur dit verslag heeft uitgewerkt, en ik ondersteun het van harte.
Ik wil haar bedanken voor haar bijdrage aan het vergroten van de eensgezindheid over de slachtoffers in de lidstaten.
Mijnheer de Voorzitter, op een moment waarop de verwezenlijking van een Europese ruimte zonder interne grenzen al zover gevorderd is, is het belangrijk, zoals uw rapporteur heeft benadrukt, om niet voorbij te gaan aan de duizenden die elk jaar het slachtoffer van een misdrijf worden wanneer zij zich op het grondgebied van de Europese Unie verplaatsen.
Zij bevinden zich vaak in een moeilijke situatie, omdat ze ver van huis zijn en het systeem of de taal van het land waarin het misdrijf plaatsvond niet kennen.
Het ontwerpkaderbesluit zoals dat is voorgesteld door Portugal en wordt gesteund door het Franse voorzitterschap vormt een eerste stap in het proces, op EU-niveau, van bezinning op de situatie van het slachtoffer.
De Commissie is blij met deze aanzet.
De kwestie van de situatie van slachtoffers van misdrijven in Europa werd voor het eerst genoemd in het actieplan van Wenen en werd opgenomen in de conclusies van de Europese Raad van Tampere.
Bovendien was het het onderwerp van een mededeling van de Commissie van 14 juli 1999.
De voorstellen die in deze mededeling werden gedaan om de normen met betrekking tot en de verantwoordelijkheid voor de slachtoffers te verbeteren werden deels opgenomen in het ontwerpkaderbesluit dat gepresenteerd werd door het Portugese voorzitterschap en dat vandaag aan u wordt voorgelegd.
Ik ben erg ingenomen met het werk dat mevrouw Cerdeira Morterero, uw rapporteur, met betrekking tot dit document heeft verricht.
Het was het onderwerp van stevige discussies in de Raad.
Zoals u heeft gemerkt, omvat het ontwerpkaderbesluit drie verschillende soorten maatregelen: ten eerste worden er minimumregels in voorgeschreven met betrekking tot de rechten van het slachtoffer; ten tweede vereisen specifieke regels dat er rekening wordt gehouden met de individuele situatie van die personen die slachtoffer zijn van een overtreding in een lidstaat die niet de lidstaat is waar zij oorspronkelijk vandaan komen en, ten derde, worden landen ertoe aangespoord maatregelen te ontwikkelen voor slachtofferhulp.
Met een aantal bepalingen zijn wij vooral erg blij, bijvoorbeeld met de mogelijkheid voor slachtoffers om een klacht in te dienen in hun woonplaats, als die klacht niet kan worden ingediend in het land waar de overtreding plaatsvond.
De Commissie heeft geen enkel bezwaar tegen de meerderheid van de amendementen die door de rapporteur zijn voorgesteld.
Ik wil echter uw aandacht vragen voor drie punten.
Een aantal amendementen heeft betrekking op de officiële talen van de Europese Unie, en regelt het recht van slachtoffers om in een van deze talen te communiceren.
Deze regeling lijkt hier echter niet op zijn plaats.
Het is belangrijk dat het slachtoffer over informatie kan beschikken in een taal die hij of zij begrijpt.
In bepaalde gevallen is dat wellicht niet een EU-taal.
In andere gevallen kan de benodigde informatie misschien worden verkregen in een taal van de Unie die niet de taal van het slachtoffer is.
Het is dan ook relevanter niet naar een taal van de Unie te verwijzen maar een pragmatischer houding aan te nemen en de slachtoffers het recht te geven op toegang tot de benodigde informatie in een taal die zij begrijpen.
In bepaalde gevallen zou dit kunnen inhouden dat slachtoffers een tolk tot hun beschikking krijgen.
Ten tweede wordt in amendement 49 bepaald dat lidstaten slachtoffers het recht garanderen om, als ze dat willen, in de lidstaat te verblijven waar de rechtspleging plaatsvindt, wanneer zulks voor een correct verloop van de rechtspleging noodzakelijk is.
Dit is een zeer interessante bepaling, die echter meer diepgaand onderzoek vereist van de Europese wetgeving met betrekking tot het asiel in en de immigratie naar de Unie van inwoners van buiten de EU.
Daarom is deze tekst geschrapt uit de versie zoals deze in de Raad is besproken.
De Commissie overweegt momenteel een specifieke tekst over dit belangrijke onderwerp op te stellen, om de slachtoffers te beschermen en - in een aantal gevallen - inventarisaties mogelijk te maken.
Ten derde vraagt het document de lidstaten een ''groen telefoonnummer'' te openen waar slachtoffers 24 uur per dag, en in alle talen van de Unie, de instellingen voor slachtofferhulp kunnen bereiken.
Dit is met recht een goed idee te noemen, omdat de Europese burger die tijdens zijn reis op het grondgebied van de Unie slachtoffer wordt van een misdrijf zo in concrete termen kan ondervinden wat de toegevoegde waarde is van regelgeving op Europees niveau.
Het kaderbesluit is in dit verband echter niet het geëigende instrument, en bovendien ligt de toepassing nogal ingewikkeld.
Is de implicatie dat in alle lidstaten hetzelfde nummer voor noodgevallen moet worden ingevoerd, naar analogie van het nummer van de brandweer of van de politie?
Is het de bedoeling dat er een centrum op Europees niveau komt dat rond de klok beschikbaar is om inlichtingen te geven over de mogelijkheden voor slachtofferhulp?
Moet er in iedere lidstaat een instantie komen?
De Commissie wenst het haalbaarheidsonderzoek voor een dergelijk project voort te zetten.
Zij is voornemens steun te geven aan het opzetten van een Europees netwerk waarin de nationale instanties voor slachtofferhulp kunnen worden ondergebracht, zodat de slachtoffers de juiste hulp geboden kunnen krijgen, met name als ze niet daar wonen waar de overtreding heeft plaatsgevonden.
Het idee van een ''groen telefoonnummer'' zal in deze context worden onderzocht.
In dit stadium is het wellicht beter om een werkrelatie met de instellingen voor slachtofferhulp aan te gaan en niet in een document het beginsel van een ''groen telefoonnummer'' op te nemen, dat waarschijnlijk toch geen toekomst heeft.
Het ontwerpkaderbesluit waarover u vandaag een besluit neemt, is een eerste stap naar bezinning op de situatie van slachtoffers op Europees niveau.
Zoals ik zojuist heb gezegd werkt de Commissie, ter uitwerking van de in haar mededeling van 14 juli 1999 gedane voorstellen, aan de aanneming van concrete maatregelen voor slachtofferhulp, met name via de voorgenomen ondersteuning van het Europese forum voor instellingen die zich bezighouden met slachtofferhulp.
Wat de schadeloosstelling van de slachtoffers betreft: over dit onderwerp zal de Commissie volgend jaar een groenboek uitbrengen.
Ik ben erg blij met de gunstige reactie die het Parlement op dit eerste document over zo'n belangrijk onderwerp heeft gegeven en ik hoop dan ook dat de ruimte van vrijheid, veiligheid en rechtvaardigheid die wij aan het opbouwen zijn onze medeburgers steun kan bieden in situaties die vaak moeilijk te aanvaarden zijn.
Het debat is gesloten.
De stemming vindt morgen om 12.30 uur plaats.
(De vergadering wordt om 20.46 gesloten)
­ (DE) Mijnheer de Voorzitter, vanochtend vroeg was er een groot probleem. Onze medewerkers mochten niet met de bus van hotel Monopol naar hier meerijden, hoewel dat als sedert 21 jaar zonder probleem gebeurt.
Ik wil daartegen protesteren. Wij hadden een bus voor vijf afgevaardigden, terwijl de medewerkers te laat op het werk zouden zijn gekomen.
Dat is een domme regeling. In plaats van een bus voor vijf had men dan twee auto' s kunnen gebruiken, met twee chauffeurs in plaats van één.
Onze quaestoren moeten dat staaltje van bureaucratie hebben bedacht. Ik verzoek dringend daaraan een einde te maken en het de afgevaardigden mogelijk te maken hun medewerkers mee naar het werk te nemen.
­ Mijnheer Posselt, wij zullen uw opmerkingen overbrengen aan het college van quaestoren opdat dit naar eigen goeddunken over deze kwestie beslist en alle afgevaardigden op de hoogte brengt van zijn beslissing.
Goedkeuring van de notulen van de vorige vergadering
­ De notulen van de vergadering van gisteren zijn rondgedeeld.
Geen bezwaren?
Mijnheer de Voorzitter, ik wilde alleen melden dat ik gisterenavond vergeten ben de presentielijst te tekenen.
­ Wij nemen hiervan kennis.
(De notulen worden goedgekeurd)
Stemming over het verzoek om urgentverklaring
­ Het woord is aan de heer Varela, voorzitter van de Commissie visserij, die zijn mening wenst te geven.
Varela Suanzes-Carpegna (PPE-DE), voorzitter van de Commissie visserij. ­ (ES) Mijnheer de Voorzitter, ik wil erop wijzen dat de Commissie visserij besloten heeft om dit verzoek om urgentverklaring niet te steunen daar wij pas op 20 november in kennis zijn gesteld van het voorstel van de Commissie, toen het voor ons al te laat was om het nog op de agenda te plaatsen.
Derhalve hebben wij dit voorstel niet in behandeling kunnen nemen volgens de urgentieprocedure, zoals ons is verzocht.
Niettemin zullen wij alles in het werk stellen om ervoor te zorgen dat we tijdens de eerstkomende vergaderperiode van volgend jaar over deze kwestie kunnen debatteren.
­ Dank u, mijnheer Varela.
Daar er geen andere betogen meer zijn, is het woord nu aan mevrouw de commissaris.
Mijnheer de Voorzitter, dames en heren, in de verordening betreffende de controlemaatregelen voor het gebied waarop het Verdrag inzake toekomstige multilaterale samenwerking op visserijgebied in de Noord-Atlantische Oceaan van toepassing is, staat dat de bepalingen over de uitvoering van de controlemaatregelen alleen voor het jaar 2000 gelden.
De Raad kon het toen niet over een langere regeling eens worden. De regelingen lopen dan ook aan het eind van dit jaar af.
Als de wijziging van deze verordening vertraging oploopt, betekent dit dat er vanaf 1 januari 2001 geen rechtsgrondslag voor de controleschepen van de Europese Unie in de internationale wateren van de Noord-Atlantische Oceaan meer bestaat.
Het gehele controlesysteem en de regionale visserijorganisaties zouden daardoor worden verzwakt.
Dat controlesysteem wordt als voorbeeldig beschouwd. Wij mogen daarom geen inspanningen uit de weg gaan om het verder te ontwikkelen en te versterken.
De Commissie ondersteunt daarom het verzoek om urgentverklaring van de Raad en verzoekt de afgevaardigden dan ook het in te willigen.
­ Het woord is nogmaals aan de heer Varela, voorzitter van de Commissie visserij, de commissie ten principale.
Mijnheer de Voorzitter, ik betreur het ten zeerste dat de Commissie hiermee niet eerder rekening heeft gehouden, en dat zij ons niet tijdig heeft geïnformeerd zodat onze commissie hiermee aan de slag had kunnen gaan.
Overigens zullen de genoemde internationale maatregelen van kracht blijven omdat het om een internationaal verdrag gaat.
Zij zullen dus niet door het uitstel worden getroffen.
Bovendien zullen wij zoals gezegd gedurende de vergaderperiode van januari hopelijk onze goedkeuring kunnen hechten aan het onderhavige voorstel.
Het feit dat we nu, op het laatste moment, dit verzoek om urgentverklaring krijgen voorgelegd, is hoe dan ook betreurenswaardig, daar we immers gedurende het hele jaar 2000 de tijd hebben gehad om dit voorstel voor een verordening in behandeling te nemen.
Naar mijn idee zouden de instellingen, in dit geval de Commissie, serieuzer te werk moeten gaan zodat deze Vergadering de voorstellen bijtijds onder ogen krijgt en zo in de gelegenheid is om een rapporteur te benoemen, het Commissievoorstel te bestuderen, amendementen in te dienen, daarover te debatteren in de commissie en ze aan de plenaire voor te leggen. Al deze handelingen zouden nu moeten worden verricht in een enkele plenaire vergadering, hetgeen onmogelijk is.
­ Nadat we hebben geluisterd naar de betogen van de commissaris en van de voorzitter van de Commissie visserij, leg ik het verzoek om urgentverklaring ter stemming aan u voor.
(Het Parlement verwerpt het verzoek om urgentverklaring)
Begroting 2001
Mijnheer de Voorzitter, mevrouw de voorzitter van de Raad, mevrouw de commissaris, dames en heren, allereerst dank ik de voorzitter van de Raad, die op verstandige en onvermoeibare wijze en vaak zonder de steun van haar collega' s met het Parlement heeft onderhandeld. Ik dank ook de commissaris, die de Europese belangen voor noch achter de schermen ooit uit het oog heeft verloren.
Tenslotte dank ik alle afgevaardigden die op beslissende momenten hun steun niet hebben geweigerd, al waren zij vaak een andere mening toegedaan.
Als het erop aan kwam, waren zij solidair en steunden zij het standpunt van het Parlement. Ik dank hun daarvoor allemaal.
Zonder de medewerking van iedereen zouden wij ons nu niet in deze vrij comfortabele, echt ontspannen situatie bevinden. Het ziet er alleszins naar uit dat niets het Europees Parlement nog zal beletten donderdag de begroting van de Europese Unie voor het jaar 2001 goed te keuren.
De voorzitter van de Begrotingscommissie heeft mij gezegd dat het de eerste keer is dat tijdens een bemiddelingsprocedure een overeenkomst tussen de Raad en het Parlement wordt bereikt.
Goed zo!
Geld kan een slechte meester, maar ook een goede dienaar zijn.
Wij, parlementsleden, door het volk gekozen afgevaardigden, hebben naar deze volkswijsheid gehandeld.
Wij zijn niet steeds weer over principes begonnen.
Wij hadden vooraf geen budgettaire doelstellingen waaraan wij ons beleid ondergeschikt hebben gemaakt.
Wij wilden een zuinige, oordeelkundige en logische begroting waarmee wij onze politieke verplichtingen kunnen nakomen en hulp kunnen bieden aan wie onze hulp nodig heeft.
Zo hebben wij in de nacht van 23 op 24 november met de Raad een akkoord over de hoekstenen van een weinig glansrijke, maar wel zeer oordeelkundige begroting bereikt.
Het is in elk geval verstandig de strijd tegen de werkloosheid in Europa niet op te geven. Wij hebben dan ook telkens opnieuw gezegd dat op elk politiek niveau, zowel lokaal, regionaal, nationaal als Europees, maatregelen moeten worden genomen.
In de komende vijf jaar zullen wij op de Europese begroting 450 miljoen euro uittrekken om de werkgelegenheid te bevorderen door de kleine en middelgrote ondernemingen te ondersteunen.
Met de uitvoering van de acties zoals die in het Handvest voor het midden- en kleinbedrijf worden beschreven en met de steun voor het midden­ en kleinbedrijf op het gebied van het gebruik van nieuwe technologieën, lijkt het mij dat wij het instrument hebben gevonden om nieuwe banen te scheppen.
Het overeengekomen bedrag van 450 miljoen euro is het viervoud van wat de Commissie in het voorontwerp van begroting had voorgesteld. Met de frontloading van 100 miljoen euro in het komende jaar moeten wij een goede start kunnen nemen.
De Begrotingscommissie stelt de plenaire vergadering voor de reserves van de eerste lezing, zowel de performance reserve in de rubriek van het buitenlandse beleid als de reserve voor de administratieve uitgaven, vrij te geven.
Wij hebben altijd gezegd dat wij de hervorming van de Commissie willen ondersteunen en dat wij aanvaarden dat 400 nieuwe posten worden gecreëerd en dat er een vervroegde uittredingsregeling komt. Wij willen dat echter niet onvoorwaardelijk doen.
Aan enkele van onze voorwaarden is al voldaan.
De Commissie heeft een verslag voorgelegd waarin de bestaande verplichtingen worden geanalyseerd en de strategische aanpak voor het wegwerken van de betalingsachterstand wordt voorgesteld.
Wij hebben verleden dinsdag in een trialoog de laatste hand aan de gemeenschappelijke verklaring van de Raad en het Parlement gelegd.
Wij zijn overeengekomen dat de Commissie voor medio volgend jaar een verslag moet voorleggen over de vooruitgang bij het afbouwen van de bestaande verplichtingen, de uitvoering van de programma' s, en de vereenvoudiging van de projectcycli, alsmede over het functioneren van de comitologie, de vorderingen bij de uitvoering van de hervormingen en nadere informatie over de uitvoeringsdoelstellingen van de hoofdprogramma' s in rubriek 4. Ik vermeld slechts enkele onderdelen van de gemeenschappelijke verklaring.
De Commissie moet nu snel aan het werk gaan.
Afgezien van wat kleine conflicten die de Raad met zijn tweede lezing heeft veroorzaakt of heeft voortgezet, zal onze tweede lezing niet veel problemen meer opleveren. Dat komt vooral doordat wij bereid zijn ermee in te stemmen de betalingen met minder dan 3,5% te laten stijgen, wat voor de Raad een zeer belangrijke doelstelling is.
Daardoor zal in de eerste plaats de in eerste lezing opgelegde reserve bij de structuurfondsen verdwijnen en zullen voor de communautaire initiatieven, die hoe dan ook opnieuw in de begroting moeten worden opgenomen, minder betalingskredieten worden ingeschreven.
Daarbij heeft ook de tweede nota van wijzigingen van de Commissie, waarin na recente berekeningen voor rubriek 1 nu ongeveer 900 miljoen euro minder wordt voorgesteld, ons natuurlijk geholpen.
Die nota van wijzigingen en de goedkeuring ervan door het Parlement zijn zeker ook voor de Raad een goede zaak. In de nota is immers ook sprake van een overschot van naar schatting 900 miljoen euro op de lopende begroting, dat voor 2001 meteen aan de inkomstenzijde kan worden geboekt.
Wat ons tijdens de gehele begrotingsprocedure het meest heeft beziggehouden, was de financiering van ons buitenlands beleid.
Het was duidelijk dat ons financieel vooruitzicht voor rubriek 4 sedert de oorlog in de Balkan niet langer juist was.
De Commissie had daarom ook een herziening met 300 miljoen euro voorgesteld. De Raad heeft zich daartegen heftig verzet.
Voor de Raad was dat onbespreekbaar. Dat was vorig jaar al zo, en ook dit jaar was dat het geval.
De Raad houdt vast aan de financiële vooruitzichten. Er mag niet aan worden getornd.
De Raad heeft de financiële vooruitzichten, om bij het beeld van de daarnet aangehaalde volkswijsheid te blijven, tot een slechte meester gemaakt.
Wij hebben de Raad dus de 200 miljoen euro van het flexibiliteitsinstrument moeten afnemen, alsof dat geen wijziging van de financiële vooruitzichten is.
Wij hebben nu 200 miljoen euro meer, terwijl wij 300 miljoen euro meer nodig hadden.
Dat is echter voldoende om te financieren wat ons het belangrijkst lijkt, namelijk de democratisering en wederopbouw in de westelijke Balkan. Het gaat om in totaal 839 miljoen euro, met inbegrip van 240 miljoen euro voor Servië.
Aan onze andere prioriteiten op het gebied van het buitenlands beleid hebben wij niet verder laten tornen.
Wij kunnen de samenwerking met de Baltische regio en onze snelle­interventiemacht financieren, en voor MEDA hebben wij 40 miljoen euro meer dan de Raad had voorgesteld.
Zo hebben wij voor de begroting van 2001 een oplossing gevonden.
Die oplossing legt zwakke plekken in de politieke en budgettaire planning bloot, waarin geen rekening wordt gehouden met het feit dat behoeften gedurende verschillende jaren blijven bestaan.
Voor meerjarige behoeften hebben wij een goede meerjarenplanning nodig.
Nu zullen wij tijdens de volgende begrotingsprocedure uiteraard opnieuw voor dezelfde moeilijkheden komen te staan.
Ik wens mijn opvolger als algemeen rapporteur van het Parlement en het Belgische voorzitterschap van de Raad in de tweede helft van volgend jaar veel plezier met de onderhandelingen.
Uit eigen ervaring weet ik hoe moeilijk het is alle fracties van het Parlement op één lijn te houden.
Uit besprekingen weet ik echter ook dat het nog veel moeilijker is een verdedigbaar standpunt van de Raad te formuleren, een mandaat te krijgen en uit het nationale egoïsme een oordeelkundig en verdedigbaar Europees besluit te puren.
Zoals op de Top van Nice nog maar eens is gebleken, geldt dat niet alleen voor de begroting.
Zo is er weer een jaar voorbij. Wij vragen ons af hoe wij de Raad ertoe kunnen brengen verstandig te handelen en van een slechte meester een goede dienaar te maken.
Mijnheer de Voorzitter, mevrouw de voorzitter van de Raad, mevrouw de commissaris, dames en heren, allereerst sluit ik mij natuurlijk aan bij de woorden van dank van mevrouw Haug aan alle medewerkers, afgevaardigden en Commissiediensten. Met de Raad heb ik het wat moeilijker.
Ik heb de eer de kleine begrotingen te mogen verdedigen, en daarbij is de procedure relatief duidelijk over wie het laatste woord heeft.
U kon ons in Nice dan ook relatief slecht behandelen, maar als u met betrekking tot het Europees Hof van Justitie niet alles weer op zijn kop had gezet wat het Parlement had gedaan, terwijl u goed wist dat wij dat deze week zouden rechtzetten, hadden wij heel wat papier kunnen besparen en zo aan de bescherming van het milieu kunnen bijdragen. Op dit punt had de Raad voor het Parlement wat inschikkelijker kunnen zijn.
Ik heb dat werk echter graag gedaan. Ik wil immers een krachtig Europees Hof van Justitie, dat zijn werk kan doen en in het bijzonder de achterstand op het gebied van vertaalwerk kan wegwerken.
Als de Raad wat meer had willen toegeven, hadden wij daar al in oktober samen voor kunnen zorgen.
Ik heb jammer genoeg maar weinig spreektijd gekregen en moet mij daarom tot enkele opmerkingen beperken. Ook voor de rapporteurs is de begroting immers meer dan tweeënhalve minuut waard.
Wij moeten intern overleggen hoe wij op het gebied van het bevorderingsbeleid transparante procedures kunnen ontwikkelen.
Het verheugt mij zeer dat het Europees Hof van Justitie en de Rekenkamer, maar ook het Economisch en Sociaal Comité en het Comité van de regio' s zich over hun bevorderingsbeleid bezinnen en een transparante, op verdienste gerichte procedure willen ontwikkelen, zodat niet langer de diensttijd, maar de persoonlijke prestatie het beslissende criterium is.
Ik denk dat wij daarmee op het juiste spoor zitten. Als tak van de begrotingsautoriteit ­ in dit geval zelfs als begrotingsautoriteit, daar de Raad hier niet de hoofdrol speelt ­ zullen wij ervoor zorgen dat wij in de toekomst op het juiste spoor blijven.
Wij zullen ons in het Parlement zelf eens moeten afvragen of onze begroting nog aan de criteria van waarheidsgetrouwheid en duidelijkheid voldoet.
Ik wil ook eens duidelijk zeggen dat wij in dit Parlement een aantal niet-bezette posten hebben, waardoor wij jaar na jaar tientallen miljoenen euro kunnen besparen.
Wij moeten ons daarom eens afvragen of wij onze eigen begroting nog wel op de juiste manier opstellen. Wij zullen daarom in de ontwerpresoluties ­ ik hoop dat het Parlement het daarmee eens is ­ onze eigen diensten verzoeken om, in het belang van een begroting die aan de criteria van waarheidsgetrouwheid en duidelijkheid voldoet, een grondig verslag over de niet-bezette posten in het Parlement voor te leggen.
Ik hoop dat de werkzaamheden in verband met een gemeenschappelijk recruitment office, een Europees wervingsbureau, echt zullen opschieten, zodat wij de problemen die zich in de volgende jaren voor alle instellingen ­ de Raad, de Commissie, het Parlement en de andere instellingen - zullen voordoen, samen kunnen aanpakken. Ik heb het over de behoefte aan personeel in de komende jaren.
Ik hoop werkelijk dat wij op dat gebied grote vooruitgang zullen boeken.
Ik heb nu een minuut te lang gesproken. Ik heb dat met plezier gedaan.
Heb ik nu meer tijd gekregen?
Die geef ik graag aan de fractie terug, omdat ik slechts op tweeënhalve minuut was voorbereid en mij had voorgenomen een minuut te lang te spreken.
Daarmee heb ik mijn persoonlijk plannetje uitgevoerd.
Ik wil nogmaals alle afgevaardigden danken.
Wij hebben, wat de andere instellingen betreft, op een zeer collegiale wijze en over alle partij-, fractie-, lands- en andere grenzen heen, een goed resultaat bereikt.
Als de Raad zich daarbij volgend jaar kan aansluiten en sneller naar het Parlement wil luisteren, zou het nog eenvoudiger zijn.
­ De geachte collega' s moeten niet denken dat de argumenten van de heer Ferber mij mild hebben gestemd. Het is namelijk zo dat hij eigenlijk vijf minuten spreektijd had terwijl de zittingsdiensten slechts tweeënhalve minuut hadden aangegeven.
Neemt u ons niet kwalijk, mijnheer Ferber.
Indien u zo dadelijk nog iets zou willen opmerken ­ want u heeft nog een minuut over ­ dan zal ik u het woord geven.
Mijnheer de Voorzitter, geachte afgevaardigden, mevrouw de commissaris, dames en heren, ik heb het genoegen om u, een dag na de Europese Raad van Nice tijdens welke in het Europees opbouwproces belangrijke vorderingen zijn gemaakt die de president van de Franse republiek u straks uit de doeken zal doen, de tweede lezing te presenteren van de op 24 november jongstleden door de Raad vastgestelde ontwerpbegroting van de Europese Unie.
Het is voor mij echter niet alleen een genoegen en een eer, maar ook een persoonlijke voldoening dat ik hier vandaag opnieuw voor u mag verschijnen, in het hart van de Europese democratie.
De tweede lezing van de Raad werd voorafgegaan door een overlegvergadering op 23 november tussen het Europees Parlement, de Raad en de Commissie.
Tijdens deze lange vergadering kon mijns inziens een dubbel succes worden behaald: een succes voor Europa, omdat wij erin slaagden onze aanvankelijke meningsverschillen te overbruggen, en een politiek succes, omdat dit niet alleen een compromisbegroting is, maar vooral ook een begroting waarin prioriteiten tot uiting komen.
De vertegenwoordigers van de drie instellingen hebben geen enkele moeite geschuwd om tot een allesomvattend akkoord te komen over de begroting 2001. Ik wil bij deze gelegenheid dan ook zowel de delegatieleden als mevrouw Schreyer namens de Raad hartelijk bedanken.
De Raad heeft dus een tweede lezing gehouden en daarin rekening gehouden met het akkoord dat werd bereikt met de delegatie van het Parlement. Wij hebben steeds een begroting voor ogen gehouden waarmee niet alleen financiering mogelijk moet zijn van alle prioriteiten van de Europese Unie, maar tevens rekening moet worden gehouden met de reële behoeften en met het daadwerkelijk vermogen tot uitvoering van de kredieten.
Met deze begroting kunnen wij nu de hervorming van het gemeenschappelijk landbouwbeleid doorvoeren en de in 1999 geplande en getroffen structurele maatregelen omzetten. Tevens kunnen wij daarmee echter alle grote programma' s ten uitvoer leggen die gezamenlijk door het Europees Parlement en de Raad zijn vastgesteld.
Ik denk hierbij met name aan de onderzoekprogramma' s, de trans-Europese netwerken, en aan cultuur en audiovisuele creatie met het MEDIA PLUS-programma waarover op 23 november jongstleden overeenstemming werd bereikt.
Staat u mij toe nu kort in te gaan op de belangrijkste punten waarop tijdens de tweede lezing van de Raad vooruitgang is geboekt. Het eerste punt waarover overeenstemming werd bereikt tussen de Raad en het Parlement betreft de externe acties, dat wil zeggen rubriek 4 van de begroting.
Onze instellingen hebben hier een gemeenschappelijk doel: wij willen allen in 2001 substantiële financiële middelen ter beschikking stellen van de gebieden in de Balkan.
Met het op 23 november gesloten akkoord werd aldus voor de Balkan een totaal kredietvolume afgesproken van 839 miljoen euro. 240 miljoen daarvan is bestemd voor Servië.
Dit is een flink bedrag dat beantwoordt aan de enorme behoeften die zich in 2001 zullen voordoen. Het daarvoor benodigde geld - om precies te zijn 200 miljoen euro - zal met name gevonden moeten worden met het flexibiliteitsinstrument.
Aldus behoudt het Parlement voor zijn tweede lezing een belangrijke marge voor de financiering van alle andere geografische prioriteiten, en kan tevens het maximum van rubriek 4 worden gerespecteerd, hetgeen ook de wens van de Raad was.
Het tweede belangrijke punt uit de tweede lezing van de Raad betreft de nota van wijzigingen nr. 2. Daarmee kunnen wij de nieuwe landbouwprognoses van de Commissie budgettair beslag doen vinden.
Wij wilden verder rekening houden met de noodzaak van aanpassing aan de meest recente gegevens en daarom hebben wij de amendementen van het Europees Parlement overgenomen met betrekking tot de uitgaven voor plattelandsontwikkeling. Daarin wordt de vooruitgang weerspiegeld die is gemaakt bij de goedkeuring en uitvoering van de nationale programma' s.
Tot slot heeft de Raad extra kredieten voor een bedrag van 60 miljoen euro uitgetrokken voor de financiering van BSE-tests. Ook dat was afgesproken tijdens het overleg van 23 november jongstleden.
Met deze 60 miljoen euro geven wij een eerste, snelle budgettaire reactie op het besluit van de Raad tot uitbreiding van de tests op runderen. Dit moet dan ook worden beschouwd als een voorlopig bedrag.
De BSE-crisis vereist namelijk meer maatregelen waarvan de budgettaire beoordeling nog niet geheel is voltooid. Zodra nauwkeurigere voorschriften zijn vastgesteld, moeten de eventuele begrotingsgevolgen in aanmerking worden genomen en de noodzakelijke kredieten beschikbaar worden gesteld.
Daarbij moeten bij voorkeur de mogelijkheden tot herschikking binnen rubriek 1 worden onderzocht. De extra benodigde middelen kunnen daarna door middel van een gewijzigde en aanvullende begroting beschikbaar worden gemaakt, met inachtneming natuurlijk van de financiële vooruitzichten.
Het verheugt mij dat onze instellingen het met elkaar eens zijn geworden over de noodzaak alle elementen van de nota van wijzigingen nr. 2 in één lezing aan te nemen. Deze nota heeft namelijk niet alleen betrekking op de landbouwuitgaven, maar ook op de visserijovereenkomsten en de opneming op de aanvankelijke begroting 2001 van een verwacht saldo van het begrotingsjaar 2000.
Het derde belangrijke punt uit de tweede lezing van de Raad betreft het akkoord over het programma voor ondernemerschap dat een voortzetting en een vervollediging is van het programma met betrekking tot het werkgelegenheidsinitiatief voor de periode 2001-2005.
De Raad en het Parlement hebben overeenstemming bereikt over een aanzienlijk kredietvolume voor deze periode: 450 miljoen euro.
Dit resultaat geeft uiting aan de prioriteit die de Europese Unie heeft toegekend aan de ontwikkeling van het midden- en kleinbedrijf en de werkgelegenheid, en is de verdienste van uw rapporteur, de hier aanwezige mevrouw Jutta Haug.
Dit resultaat geefst echter tevens uiting aan de politieke prioriteit die de Raad tijdens de Topconferenties van Luxemburg, Lissabon en Feira heeft vastgesteld.
Tot slot is op 23 november afgesproken de betalingskredieten op de begroting 2001 te verhogen. Deze verhoging mag echter niet meer bedragen dan 3,5% ten opzichte van de begroting 2000.
U weet dat dit een doel is dat de Raad bijzonder na aan het hart ligt, en ik moet hierbij dan ook onderstrepen dat een groeipercentage van 3,5% een aanzienlijke inspanning vergt van de lidstaten, daar dit ruim boven het groeipercentage van hun nationale begrotingen ligt.
Ik besef anderzijds echter ook dat het Parlement een aanzienlijke inspanning heeft gedaan door dit te aanvaarden. Voor u betekent dit akkoord immers dat u enkele, soms heel moeilijke arbitragebeslissingen moet nemen ten opzichte van uw eerste lezing.
Het akkoord over de verhoging van de betalingen werd mogelijk dankzij het voorstel van de Commissie om voor de begrotingsjaren 2002 en volgende een herbegroting te maken van 1,6 miljard euro aan vastleggingskredieten voor communautaire initiatiefprogramma' s.
Dit voorstel houdt verband met de voor de aanneming van deze programma' s noodzakelijke termijnen en is door de Raad en het Parlement aanvaard.
Bijgevolg kunnen in 2001 de benodigde betalingskredieten met 700 miljoen euro verminderd worden ten opzichte van het voorontwerp van begroting.
Uitgaand van dit nieuwe element stellen wij vast dat de Raad in tweede lezing een begroting heeft goedgekeurd die met 2,5% is toegenomen.
Aldus kan het Parlement voor zijn tweede lezing beschikken over een aanzienlijke marge, ongeveer 1 miljard euro, voor de financiering van zijn begrotingsprioriteiten, waarbij natuurlijk het algemene groeipercentage van 3,5% moet worden gerespecteerd.
De Raad heeft zich in zijn tweede lezing vanzelfsprekend niet beperkt tot de vier punten die ik zojuist noemde.
Wij hebben eveneens verschillende amendementen van het Parlement met betrekking tot rubriek 3 "intern beleid" overgenomen, vooral omdat wij rekening wilden houden met de ontwikkelingen in de wetgeving.
Wij hebben bovendien instemming betuigd met een aantal voorbereidende acties en proefprojecten binnen de perken van het Interinstitutioneel Akkoord, en wel na voorafgaand overleg met de Commissie over de haalbaarheid daarvan.
De lijst met punten waarover de Raad en het Parlement het met elkaar eens zijn geworden, zou onvolledig zijn zonder de vermelding van twee belangrijke teksten die dit jaar werden aangenomen.
De eerste belangrijke tekst is een gezamenlijke verklaring over de verbetering van de informatie van het Parlement en de Raad over de financiële planning van de Commissie. Het initiatief tot deze verklaring werd door de heer Colom i Naval genomen, die ik hierbij van harte groet.
De tweede belangrijke tekst is een gezamenlijke verklaring met betrekking tot het voortgangsverslag over de hervorming van de Commissie. Deze kon dankzij het initiatief van de heer Elles kortgeleden het daglicht aanschouwen.
Met deze twee verklaringen wordt de transparantie van de begrotingsprocedure en de in de Commissie op stapel gezette hervormingen versterkt.
Mijns inziens kunnen wij met deze verklaringen zorgen voor meer efficiëntie, en dat is, als ik het wel heb, een gemeenschappelijk doel van beide instellingen.
Ik hecht hier in ieder geval groot belang aan.
Meer algemeen wil ik onderstrepen dat de over enkele dagen ten einde lopende begrotingsprocedure duidelijk heeft aangetoond hoe belangrijk het Interinstitutioneel Akkoord van 6 mei 1999 is.
Dankzij het overleg tussen de drie instellingen, dat in dit Akkoord wordt geregeld, konden wij uiteindelijk overeenstemming bereiken over de ontwerpbegroting 2001.
Dankzij de inzet van het flexibiliteitsinstrument, dat een van de belangrijkste innovaties is van het Akkoord van 1999, konden wij het met elkaar eens worden over de externe acties van de Europese Unie in 2001. Daarbij is wel rekening gehouden met de gebeurtenissen die zich tijdens de procedure hebben voorgedaan.
Met de extra kredieten kunnen wij in 2001 het steunprogramma van de Europese Unie voor de westelijke Balkan versnellen.
Bovendien heeft de Raad om dit Interinstitutioneel Akkoord te kunnen eerbiedigen, aanzienlijke marges opengelaten onder de plafonds van de in 1999 vastgestelde financiële vooruitzichten. Dit geldt met name voor rubriek 3 "intern beleid" en rubriek 4 "externe maatregelen" .
Met deze marges kan het Parlement tijdens zijn tweede lezing eigen prioriteiten vaststellen in het kader van de verschillende communautaire beleidsvormen en acties.
Voordat wij de begroting definitief gaan aannemen, wil ik nog wijzen op het grote belang dat de Raad hecht aan de eerbiediging van bepaalde fundamentele begrotingsregels voor het in de reserve opnemen van kredieten, de rechtsgrondslagen en de indeling van de uitgaven.
Ten eerste mag, overeenkomstig de bepalingen van het Financieel Reglement, de begrotingsautoriteit alleen kredieten in de reserve opnemen als de desbetreffende rechtsgrondslag nog niet is aangenomen.
Daarom heeft de Raad in zijn tweede lezing alle kredieten weer op de lijn gezet die het Parlement om andere redenen dan de afwezigheid van een rechtsgrondslag in de reserve had opgenomen.
Ik ben derhalve blij dat onze instellingen het met elkaar eens zijn geworden over het ongedaan maken van de voorwaardelijke opnemingen in de reserve waartoe het Parlement tijdens zijn eerste lezing had besloten, over de schrapping van de prestatiereserve in rubriek 4 en de schrapping van de kredieten voor de hervorming van de Commissie in rubriek 5, in het kader van de nota van wijzigingen nr.1
Ten tweede moet ik aandringen op eerbiediging van de regels waaraan de instellingen geacht worden zich te houden bij indeling van de kredieten in verplichte en niet-verplichte uitgaven.
Uw Begrotingscommissie heeft namelijk in tweede lezing met een amendement voorgesteld twee begrotingslijnen te wijzigen. Deze betreffen enerzijds het stelsel van vervroegde uittreding en anderzijds de uitgaven voor de visserijovereenkomsten.
Staat u mij toe het Parlement erop te attenderen dat overeenkomstig het Interinstitutioneel Akkoord deze begrotingslijnen onder de verplichte uitgaven vallen. Dat had het Parlement ook in zijn eerste lezing erkend.
Daarom moeten wij, op grond van artikel 272 van het Verdrag, ervan uitgaan dat deze begrotingskredieten na de tweede lezing van de Raad definitief zijn vastgesteld en niet meer voor wijziging in aanmerking komen.
Na dit overzicht wil ik nog duidelijk maken dat deze begrotingsprocedure zich in een uitstekende sfeer heeft voltrokken.
De besprekingen lieten ons soms weinig respijt, maar waren altijd heel doelgericht. Dankzij de constante gedachtewisseling hebben wij elkanders standpunten beter leren begrijpen en konden wij uiteindelijk gemakkelijker tot een, hopelijk voor iedereen aanvaardbaar, akkoord komen.
Een gedegen begroting is een gedegen besproken begroting.
Deze begroting zou dus onder een uitstekend gesternte geboren moeten worden.
Ik wil mijn persoonlijke dank betuigen aan het adres van de voorzitter van de Begrotingscommissie, de heer Terence Wynn, de drie rapporteurs, mevrouw Jutta Haug en de heren Markus Ferber en Joan Colom i Naval, en alle leden van de Begrotingscommissie die ik tot mijn groot genoegen mocht ontmoeten tijdens de zes maanden van het voorzitterschap van de Raad.
Ik kan u verzekeren dat de Raad tijdens heel de begrotingsprocedure heeft geijverd voor een begroting 2001 die de Europese Unie in staat stelt te beantwoorden aan de verwachtingen die zij zowel binnen als buiten haar grenzen heeft gewekt.
Mijns inziens hebben wij, afgezien van de prioriteiten van elke instelling, samen een begroting 2001 op poten gezet waarin ons aller ambitie tot uiting komt. Wij willen immers allen een Europa opbouwen dat in dienst staat van de burgers.
Dit resultaat moet nu door u worden bekrachtigd en ik hoop dat dit snel zal gebeuren.
Mijnheer de Voorzitter, dames en heren, in tegenstelling tot wat tijdens de onderhandelingen in Nice is gebeurd, werden voor de begroting 2001 reeds na één enkele gemeenschappelijke, nachtelijke vergadering belangrijke resultaten bereikt.
Anders dan in Nice zijn volgens mij alle drie de instellingen ­ Europees Parlement, Raad en Commissie ­ echt tevreden met het resultaat.
Ik moet zeggen dat de idee van de Gemeenschap gedurende het gehele jaar tijdens alle voorbereidende besprekingen onze leidraad is geweest. Mevrouw Parly, namens de Commissie dank ik u en uw medewerkers daarvoor van ganser harte.
U hebt de debatten en onderhandelingen werkelijk op de belangrijkste punten toegespitst. Ik dank ook mevrouw Haug, de rapporteur, voor haar zeer interessante combinatie van grote vastberadenheid en grote onderhandelingsbereidheid, die tot dit goede resultaat heeft geleid.
Ik dank ook de rapporteurs, de heren Ferber en Colom i Naval, de heer Wynn, voorzitter van de Begrotingscommissie en alle leden van die commissie voor hun grote inspanningen, die tijdens de onderhandelingen tot goede resultaten hebben geleid.
In de begroting 2001 zoals ze vandaag voorligt, is voor volgend jaar 96,2 miljard euro voor nieuwe vastleggingen en 92,6 miljard euro voor betalingen beschikbaar.
Daarmee stijgt de begroting, zoals u hebt beklemtoond, met respectievelijk 3,1% en 3,5% ten opzichte van vorig jaar. De stijging is daarmee ongeveer even groot als die van de nationale begrotingen.
Zeer belangrijk is dat het totale begrotingsvolume slechts 1,06% van het gemeenschappelijk Europees bruto nationaal product bedraagt en dus als belastings- of staatsquotum kleiner is dan dit jaar.
Daaruit blijkt enerzijds dat de begrotingsdiscipline in acht wordt genomen, maar ook dat de in Berlijn afgesproken financiële planning om minder voor de huidige lidstaten uit te geven en zo de financiering van de uitbreiding mogelijk te maken, een succes is.
In dat verband moet ook worden gezegd dat deze cijfers, zoals ze nu voorliggen, niet de aanvullende begroting omvatten die er wegens de BSE-crisis zeker moet komen.
Ik zal het daar dadelijk nog over hebben.
Wat is er nu bijzonder aan deze begroting 2001?
In de ogen van de Commissie is dat het feit dat de tweede pijler van het landbouwbeleid, de bevordering van de plattelandsontwikkeling, het hoogste groeipercentage vertoont. De groei bedraagt daar 10%.
Ik vind dat daarop dient te worden gewezen, aangezien er nu in totaal 4,5 miljard euro beschikbaar is. De voorzitter van de Commissie landbouw zei onlangs in een kranteninterview dat dit nog geen tweede pijler, maar slechts een tandenstoker is.
Dat is niet juist: 4,5 miljard is een serieus bedrag, bijna evenveel als wij in totaal voor het buitenlands beleid beschikbaar hebben.
Wat het buitenlands beleid betreft, kunnen wij zeggen dat het beleid van de Europese Unie ook dankzij de begrotingsmiddelen voortreffelijke resultaten oplevert. Ik ben er ook van overtuigd dat de democratisering en de kans op een hopelijk spoedige stabilisering in de Balkan aan het gemeenschappelijke beleid te danken zijn.
Ik ben ervan overtuigd dat dit succes met het oude concept van bilaterale vriendschappen, waarbij ook de lidstaten tegen elkaar worden uitgespeeld, niet mogelijk was geweest.
Het is het resultaat van een gemeenschappelijk beleid. Daarom is het ook heel goed dat het gelukt is in de begroting 2001 opnieuw 839 miljoen euro voor de Balkan op te nemen.
Dat was niet eenvoudig, maar dankzij het weldoordachte gebruik van de flexibiliteitsreserve is het ons gelukt. Bovenop wat in Nice als basis voor het Balkanbeleid werd goedgekeurd - in totaal 4,65 miljard voor de periode tot 2006 ­, zijn door het gebruik van het flexibiliteitsinstrument zelfs extra middelen beschikbaar.
Door 200 miljoen euro voor noodhulp beschikbaar te stellen heeft de Unie bovendien bewezen dat ze snel kan handelen en haar verantwoordelijkheid op het gebied van het buitenlands beleid op zich kan nemen.
Zeer belangrijk is dat geen enkel land in de Balkan als gevolg van de democratisering van Servië minder hulp zal krijgen dan vóór de ontwikkelingen in Servië in het vooruitzicht was gesteld.
Een zeer belangrijk signaal is ook dat wij de nieuwe mogelijkheden voor samenwerking, die er nu eindelijk gekomen zijn, ook financieel ten volle ondersteunen.
Ik wil voorts van de gelegenheid gebruikmaken om de heer Kouchner, die in Kosovo zeer veel werk heeft verricht, te danken. Uit de begroting hebben wij ook daar veel steun kunnen verlenen.
Ook met het oog op een goed financieel beheer is de hervorming van de Commissie van groot belang.
Een goed financieel beheer veronderstelt voldoende goed personeel.
Namens de Commissie dank ik de begrotingsautoriteit dat ze ermee instemt dat 400 nieuwe posten worden gecreëerd.
Het Parlement verwacht nu dat ook op de terreinen waarop financiële ondersteuningprogramma' s tot nu toe laat of slecht werden uitgevoerd, alles wordt gedaan om voor verbetering te zorgen. Dames en heren, ik kan u verzekeren ­ ik zeg dat in het bijzonder tegen de heer Elles - dat de Commissie alles zal doen om de uitvoering van financiële programma' s beter te laten verlopen dan in het verleden het geval was.
Het moet echter ook duidelijk zijn dat het afbouwen van de verplichtingen uit het verleden niet alleen een goed financieel beheer, maar ook voldoende geld vergt.
Bijna een derde van de begroting gaat naar het structuurbeleid, naar steun voor regio' s met economische moeilijkheden om hun problemen te overwinnen en hun economische achterstand in te halen. Die steun wordt vooral via het Cohesiefonds verleend.
In een speciaal verslag heeft de Rekenkamer onlangs bevestigd dat deze doelstelling wordt bereikt en dat de middelen van het Cohesiefonds goed worden gebruikt.
De Gemeenschap verleent met gemeenschappelijke middelen solidair steun voor economische ontwikkeling. Het zou vanzelfsprekend moeten zijn dat de regio' s en landen die nu die solidariteit ervaren, in de toekomst, als wij de Europese Unie uitbreiden, bereid zijn op hun beurt solidair met de nieuwe landen te zijn.
Dames en heren, door de ontdekking van nieuwe BSE-koeien waren ook op het terrein van de begroting, namelijk op het gebied van gezondheids- en consumentenbescherming, maar ook wat de steun voor de getroffen landbouwers betreft, onmiddellijk maatregelen nodig. De begroting, zoals wij die vandaag goedkeuren, omvat 6 miljard euro voor subsidiëring van de rundvleesproductie.
Voor de cofinanciering van BSE-tests werd al 60 miljoen in de begroting opgenomen. Tijdens hun crisisvergaderingen hebben de ministers van Landbouw als gevolg van de BSE-crisis nieuwe maatregelen voorgesteld.
Wij zijn het er allemaal over eens dat het geen zin heeft de goedkeuring van de begroting uit te stellen om de nieuwe maatregelen daarin op te nemen. Wij zijn het erover eens dat zo snel mogelijk een aanvullende begroting wordt voorgelegd om de financiering van de onontbeerlijke maatregelen te garanderen.
Het zal om veel geld gaan. Ik vind dan ook dat de Raad van ministers van Economische Zaken en Financiën de budgettaire gevolgen van de maatregelen moet onderzoeken.
Wat hier en daar wordt gevraagd of voorgesteld, stemt immers niet met de beschikbare middelen overeen.
Hier geldt overigens wat ook in Nice nogmaals is beklemtoond, namelijk dat de financiële regels en grenzen van de landbouwbegroting in acht moeten worden genomen.
Door de verandering van de wisselkoers wordt de marge hier ook nog wat kleiner. Ik vond het dan ook werkelijk ergerlijk dat de ministers van Landbouw, die van de BSE-situatie op de hoogte waren, voordien nog aan enkele kerstbuffetten met fruit, groenten, bananen en noten zijn aangeschoven, die in totaal 85 miljoen meer subsidies vergen.
Als nieuwe, dringend behoeften ontstaan ­ met het oog op de BSE-crisis moeten in de landbouwbegroting wel nieuwe prioriteiten worden gesteld -, dan heeft dat ook gevolgen. Wij moeten hier dan ook duidelijke besluiten nemen.
Als commissaris voor begroting sta ik volledig achter de volstrekt onontbeerlijke maatregelen, ook de ondersteuning van de rundvleesmarkt. Uit het feit dat wij enerzijds de rundvleesproductie met 6 miljard euro en anderzijds de vernietiging van rundvlees met honderden miljoenen euro moeten subsidiëren, blijkt volgens mij echter dat wij in het gehele landbouwbeleid dringend iets moeten ondernemen.
Het Europees Parlement zal het daarmee ongetwijfeld eens zijn.
Veel van de in Nice genomen besluiten zijn voor de begroting en het begrotingsproces zeer belangrijk.
Op dat gebied wordt het voor geen enkele van de instellingen eenvoudiger.
Des te meer moeten wij ons verheugen over de goede sfeer waarin de onderhandelingen over de begroting 2001 zijn verlopen en over de goede resultaten die wij hebben bereikt. Namens de Commissie dank ik nogmaals allen die daartoe hebben bijgedragen.
Mijnheer de Voorzitter, als rapporteur wil ik zowel de fungerend voorzitter van de Raad als mevrouw de commissaris bedanken voor hun vriendelijke uitlatingen, maar in mijn vorige betoog heb ik een duidelijk geformuleerde vraag gesteld.
Waar het om gaat, is dat iemand ons op rationele, om niet te zeggen cartesiaanse wijze uitlegt wat het verschil is tussen een jaarlijkse herziening van de financiële vooruitzichten en het gebruik van het flexibiliteitsinstrument.
Ik zou graag een verklaring horen.
Blijft die uit, dan zal ik het stilzwijgen als antwoord moeten beschouwen.
Mijnheer de Voorzitter, ik wil graag een antwoord geven op de vraag van de heer Colom i Naval over het gebruik van het flexibiliteitsinstrument en de relatie tot de herziening van de financiële vooruitzichten.
Het flexibiliteitsinstrument is nu twee jaar achter elkaar gebruikt en wordt wel, mijns inziens ten onrechte, beschouwd als een soort herziening van de financiële vooruitzichten.
Ik geloof dat daar geen sprake van kan zijn, noch procedureel, noch inhoudelijk.
De procedure voor het flexibiliteitsinstrument is vastgelegd in het Interinstitutioneel Akkoord en de bedoeling daarvan is in uitzonderlijke gevallen de mogelijkheid te bieden tot financiering van uitgaven boven de in Berlijn vastgestelde plafonds, en wel zonder aan de financiële vooruitzichten te tornen.
Mijns inziens zijn de twee benaderingen dus inhoudelijk niet met elkaar in tegenspraak, maar vullen ze elkaar veeleer aan.
Wat nu de bijzondere gevallen van toepassing betreft waarmee wij in de afgelopen twee jaar geconfronteerd zijn geweest, te weten Kosovo en Servië, moet ik u zeggen dat het gebruik van het flexibiliteitsinstrument de mogelijkheid heeft geboden tot buitengewone uitgaven. Daarvoor moesten buitengewone inspanningen worden ondernomen.
In beide gevallen heeft het flexibiliteitsinstrument ons de mogelijkheid geboden op de behoefte vooruit te lopen.
In het geval van Kosovo moesten wij de beschikbaarstelling van de hulp versnellen en in het geval van Servië moesten wij een groot bedrag vaststellen voordat er een definitieve evaluatie van de behoeften kon worden gemaakt en voordat een besluit kon worden genomen over de rolverdeling tussen de verschillende geldschieters.
De inzet van het flexibiliteitsinstrument betekent dus volgens de Raad niet dat de levensvatbaarheid van de in Berlijn vastgestelde financiële vooruitzichten in gevaar wordt gebracht.
De Raad heeft trouwens voor het kaderprogramma ter ondersteuning van de wederopbouw van de westelijke Balkan een meerjarenbedrag vastgesteld. Dit is weliswaar een indicatief bedrag, maar het strookt met deze financiële vooruitzichten.
Ik hoop aldus een antwoord te hebben gegeven op de vraag van de heer Colom i Naval.
­ Na deze toelichting waarmee alle afgevaardigden ongetwijfeld hun voordeel kunnen doen, gaan we nu over tot het vernemen van de standpunten van de verschillende parlementaire commissies.
­ (EN) Mijnheer de Voorzitter, allereerst wil ik graag mevrouw Haug bedanken voor het harde werken en haar succes met betrekking tot het midden- en kleinbedrijf.
Dat stond hoog op de prioriteitenlijst van de Commissie industrie, en we zijn zeer verheugd over het door haar behaalde succes.
Maar dit is niet slechts een succes voor de Commissie industrie en voor het Parlement; het is eveneens een afspiegeling van de prioriteiten van de overheden in Europa.
En dat is nu net het punt dat bij mij voor enige consternatie heeft gezorgd toen ik zag welk standpunt in dit hele proces door de Raad werd ingenomen.
Mijn commissie is bijzonder geïnteresseerd in de onderzoekssector.
Wij hadden veel lof voor commissaris Busquin, die onze verwachtingen op dat terrein heeft overstegen.
We hebben de Raad vele malen horen verklaren ervoor te willen zorgen dat Europa een leidende rol speelt op onderzoeksgebied.
Vervolgens zien we dat de Raad aanzienlijk besnoeit op de betalingskredieten, zodat mevrouw Haug genoodzaakt wordt het een en ander bij te stellen.
We hebben vandaag van de Raad te horen gekregen dat men bereid is om er 3,5 % bovenop te doen.
Dat is de context waarbinnen wij hier werken.
Ik wil onze rapporteur feliciteren, maar onze commissie is toch enigszins teleurgesteld over de benadering van de Raad.
Voorzitter, ik wil de rapporteur, mevrouw Haug, danken voor de uitstekende samenwerking en ook de voorzitter van de Begrotingscommissie, de heer Wynn.
Ik heb ten aanzien van hetgeen nu voorligt, richting Raad en Commissie, een tweetal opmerkingen.
Om te beginnen het totale landbouwbudget.
Natuurlijk is het zo dat het bijna 45% is van de Europese begroting, maar als je optelt wat de lidstaten in Europa uitgeven en wat de Europese Unie uitgeeft aan de landbouwbegroting, dan kom je op 1,9% en daarvan gaat nog een belangrijk deel naar plattelandsontwikkeling en natuurontwikkeling.
Vergeleken bij andere handelsblokken in de wereld is dat een schijntje.
Als Amerikaanse bedrijven omgerekend driemaal zoveel steun ontvangen en een willekeurig land als Turkije meer dan 10% van het overheidsbudget uitgeeft aan land- en tuinbouw, dan zit Europa voor een dubbeltje op de eerste rang.
Het tweede punt, de BSE.
Ik wijs erop dat wij in de nacht van 23 en 24 november, toen we bij mevrouw Parly aan tafel zaten, gevochten hebben als leeuwen om meer geld voor de BSE te krijgen.
De landbouwcommissie zei, gebruik de ruimte die er is tussen het financiële perspectief en de uiteindelijke begroting die voorligt, dat was op dat moment nog ruim 900 miljoen, gebruik 600 miljoen voor de BSE.
Met trekken, hangen, wurgen kregen wij een paar miljoen euro erbij.
Twee BSE-koeien in Duitsland en we zijn een week verder.
Dat betekent dat er in feite al een aanvullende begroting moet komen van 900 miljoen euro.
Dat geeft aan dat de Landbouwcommissie in dit Huis zeer scherp heeft onderkend wat er aan de orde is en in die zin ook forse kritiek had op Raad en Commissie met betrekking tot het uitzetten van BSE-beleid.
Snellere beslissingen gericht op testen in plaats van draconische maatregelen achteraf, hadden aanmerkelijk minder gekost en het zou te gek voor woorden zijn ten aanzien van dit politieke beleid, ook vanuit de Raad en Commissie, om te zeggen, vervolgens leggen we de rekening neer in de landbouwbegroting.
Dat kan niet, want voor de rest van de landbouwbegroting hebben wij een akkoord met Raad en Commissie voor alle posten die voorliggen en dat betekent aanvullende begrotingen, dat dat extra geld van de lidstaten moet zijn en niet het uitkleden van de bestaande landbouwbegroting, want daarover, neem ik aan, hebt u uw woord gegeven, ik zeg het zowel in de richting Raad als Commissie, met betrekking tot wat we met elkaar hebben afgesproken.
Mijnheer de Voorzitter, ook ik wil mevrouw Haug bedanken voor het uitstekende werk bij het voorbereiden van de begroting.
Mevrouw Haug en de Begrotingscommissie hebben rekening gehouden met de voorstellen van de Commissie regionaal beleid, vervoer en toerisme.
De hoofddoelstelling van onze commissie was dat de begroting voor volgend jaar voldoende betalingskredieten moest bevatten.
Zo wordt gegarandeerd dat de betalingsachterstand van de vorige periode minder wordt en dat de nieuwe programma's op doeltreffende wijze op gang worden gebracht.
Zo nodig moet men de betalingskredieten in 2001 met een aanvullende begroting kunnen wijzigen.
De amendementen voor de grensoverschrijdende samenwerking zijn gefundeerd, terwijl wij wat betreft INTERREG en URBAN de doelstelling net niet haalden.
Wat het vervoer betreft ligt de nadruk op de ontwikkeling van de trans-Europese netwerken.
Ik ben blij met de inzet voor duurzaam vervoer, maar moet toch constateren dat de bedragen voor vervoer en toerisme vooral symbolisch zijn.
In de komende jaren is daar aanzienlijk meer geld voor nodig.
Onze commissie zal de uitvoering van de begroting in de gaten houden.
Met een doeltreffend gebruik van de middelen kan men vooral in het MKB en de nieuwe technologie voor meer werkgelegenheid zorgen.
Voorzitter, als rapporteur voor advies van de Commissie ontwikkelingssamenwerking wil ik ten eerste vaststellen dat het Europees Parlement een grote overwinning heeft geboekt doordat de bezuiniging op Latijns-Amerikaanse, Aziatische en Afrikaanse armoedeprogramma's ongedaan zijn gemaakt.
Ik dank daarvoor zeer in het bijzonder de Commissie en de Raad.
Latijns-Amerika, Azië, Afrika én de Balkan als gelijkwaardige pilaren voor ons externe beleid en niet tegen elkaar uitgespeeld.
Dat moet straks, zoals ook blijkt uit de discussie, in het meerjarenprogramma worden geregeld.
Ten tweede wil ik met grote tevredenheid vaststellen dat het gehele Parlement, politiek breed uit alle groeperingen, steun verleent aan de concrete armoededoelstellingen, zoals deze thans in de begroting 2001 door de Commissie ontwikkelingssamenwerking zijn voorgesteld, mede op basis van de historische gegevens van de Europese Commissie; met name de verdubbeling van de budgetten voor basisonderwijs en basisgezondheidszorg in de regioprogramma's Latijns-Amerika, Azië, Afrika en het Europees Ontwikkelingsfonds, samen zo'n 5 miljard euro bedragend, is een enorme vooruitgang.
Output in plaats van input.
Wij rekenen op krachtige instructies en besteding door de Europese Commissie conform deze doelstellingen.
Ik bedank mevrouw Haug van harte.
Mijnheer de Voorzitter, ook ik zou de rapporteur, mevrouw Haug, willen bedanken voor het uitstekende werk dat zij als rapporteur ten principale voor de begroting heeft verricht, alsook voor haar inspanningen om in te gaan op de verzoeken die wij uit verschillende commissies naar voren hebben gebracht.
Wat betreft de Commissie rechten van de vrouw is het eindresultaat nu niet precies wat wij voor ogen hadden.
De begrote bedragen liggen veel lager dan die welke wij hadden voorgesteld, maar wij schikken ons erin dat dit over de hele linie is gebeurd en daarom gaan wij akkoord met het uiteindelijke resultaat.
Dat betekent niet dat we ons in het volgende begrotingsjaar niet opnieuw zullen inzetten voor datgene wat in onze ogen het meest rechtvaardig en het meest adequaat is, en wat ons in de gelegenheid zal stellen om de doelstellingen te verwezenlijken van de Commissie rechten van de vrouw en gelijke kansen.
­ (EN) Mijnheer de Voorzitter, laat ik voorop stellen dat ik de globale begroting steun.
Deze is binnen de financiële vooruitzichten gebleven.
Er is voor ons geen belangrijker verplichting dan niet meer uit te geven dan we hebben.
Ik wil graag iets zeggen over wat hoogstwaarschijnlijk de kleinste begrotingslijn is: 2,9 miljoen euro voor de ombudsman.
Dat is een zeer gering bedrag.
Het komt neer op minder dan een cent per inwoner van de Europese Unie.
Laten we het de "cent van de burger" noemen.
We moeten er absoluut voor zorgen dat we naar die burger luisteren, en dat als hij ergens een klacht over heeft, wij over procedures beschikken om de zaak recht te zetten.
Dat is een goed bestede uitgave.
De Commissie verzoekschriften hoopt van ganser harte dat haar begroting toereikend zal zijn om een degelijke gegevensbank te creëren, zodat burgers die de behandeling van hun verzoekschrift willen volgen de mogelijkheid hebben om na te gaan of er al vorderingen zijn gemaakt.
We hopen daarin te slagen.
Tenslotte is informatie een belangrijk punt voor dit Parlement.
Wij moeten toezien op handhaving van onze informatieprogramma' s.
In dat verband zou ik met name Euronieuws willen noemen, met behulp waarvan mensen zich via de media op de hoogte kunnen stellen van het reilen en zeilen van Parlement en Unie.
Mijnheer de Voorzitter, ik zou mij willen scharen achter de dankbetuigingen aan het adres van mevrouw Haug in verband met haar uitstekende werk.
Ik ben het volkomen eens met het standpunt van onze collega Joan Colom ten aanzien van de herziening van de financiële vooruitzichten.
Het bedrag van het gemeenschappelijk visserijbeleid bedraagt nauwelijks 1% van de communautaire begroting.
Dat geringe bedrag, dat onontbeerlijk is voor het behoud van de activiteiten van deze sector alsook voor de instandhouding van de economische bedrijvigheid van de gebieden die van de visserij afhankelijk zijn, blijkt echter, juist vanwege zijn bescheiden omvang, telkens weer een aantrekkelijk hapje voor degenen die op zoek zijn naar geld om nieuwe beleidsvormen te financieren.
Mevrouw de commissaris, vis is een vitaal onderdeel van een gezonde, evenwichtige en eiwitrijke voeding.
Voor de Europese consument die zich op de markt afvraagt wat hij met een gerust hart kan kopen, is vis een veilig kwaliteitsproduct.
Hij zal dan ook van mening zijn dat die 1% van de begroting van de Europese Unie bijzonder goed besteed is.
Mijnheer de Voorzitter, de verontwaardiging van de leden van de Economische en Monetaire Commissie over de begroting 2001 was vrij groot. Reden voor die verontwaardiging was vooral dat de informatiecampagne PRINCE voor 50% in de reserve werd geplaatst.
Als gevolg van dat besluit zou de informatiecampagne over de invoering van de euro niet in het belangrijke jaar 2001 hebben kunnen plaatsvinden, terwijl het koersverlies tegenover de dollar onzekerheid veroorzaakt en de behoefte aan informatie over de invoering van eurobiljetten en ­muntstukken in 2002 zeer groot is.
In de voorbije dagen heeft de Begrotingscommissie besloten het Parlement voor te stellen die 50% uit de reserve te nemen en op deze lijn te zetten.
Wij danken de leden van de Begrotingscommissie daarvoor van harte.
De Economische en Monetaire Commissie kan tevreden zijn, en de Commissie kan nu plannen maken.
Mijnheer de Voorzitter, rondom de behandeling van de begroting is dit jaar geen groot drama opgevoerd.
Dat betekent echter niet dat alles gemakkelijk is geweest.
De zakelijke aanpak van rapporteur Haug heeft wel zijn kracht bewezen.
Ook commissievoorzitter Wynn verdient een compliment.
Wat de cultuur betreft is het goed dat de financiering van de meerjarige programma's zoals SOCRATES, CULTUUR 2000, JEUGD en het nieuwe programma MEDIA PLUS op het niveau van de begroting in orde is.
Hopelijk zijn de problemen die zich bij de uitvoering hebben voorgedaan voorbij.
Het is van belang dat de Unie haar burgers goed van dienst kan zijn.
De begroting omvat directe financiering van de Europese culturele netwerken.
Die hebben ze ongetwijfeld nodig, maar de spelregels van die financiering zijn nog niet in orde.
Bovendien is er sprake van te veel willekeur.
De Commissie cultuur, jeugd, onderwijs, media en sport is dan ook van plan daar begin volgend jaar aandacht aan te besteden.
De betrokken geringe bedragen moeten op een goede en rechtvaardige manier worden gebruikt.
­ (EN) Mijnheer de Voorzitter, ik spreek hier namens de Europese Volkspartij en de Europese Democraten.
Ik wil bij wijze van introductie van het standpunt van mijn fractie graag opmerken dat wij het werk van mevrouw Haug en ook van onze eigen rapporteur, de heer Ferber, zeer op prijs hebben gesteld, en dat wij de commissaris, mevrouw Schreyer, en de Raadsvoorzitter, mevrouw Parly, willen bedanken voor hun waardevolle bijdrage aan het rond krijgen op 23 november van een begroting die, zoals het voorzitterschap terecht opmerkte, als een mijlpaal kan worden beschouwd vanwege de manier waarop Parlement, Raad en Commissie gezamenlijk een besluit wisten te nemen over een begroting voor de Europese Unie.
Wij hebben nu een begroting die onder de 1,06% ligt, we hebben een begroting, mijnheer Colom, die binnen de financiële vooruitzichten is gebleven.
Ik vermoed dat, om het even simpel te zeggen, er flexibiliteit is voor de kleine bedragen, en dat herziening nodig is voor de grote bedragen, maar we zullen in de komende jaren wel zien hoe dat uitpakt.
In ieder geval wil ik graag zowel de Commissie als het fungerend voorzitterschap van de Raad bedanken voor hun opmerkingen over de gemeenschappelijke verklaring die wij hebben opgesteld, omdat dat ook al een eerste indicatie is van de wijze waarop wij toezicht zullen gaan houden op verbeteringen bij de uitvoering en van de prestaties van de programma' s, met name in rubriek 4.
En om daar even wat nader op in te gaan, we hebben heel wat werk voor de boeg en we kijken belangstellend uit naar het verslag van mevrouw Schreyer dat er hopelijk voor 30 juni komt, zodat wij van de inhoud daarvan gebruik kunnen maken bij de vormgeving van de begroting voor 2002.
Maar als ik denk aan de kwestie van de achterstand bij de betalingsverplichtingen en de manier waarop wij de looptijd van nieuwe verplichtingen zouden kunnen beperken ­ dan valt dit duidelijk onder de werkingssfeer van het Financieel Reglement, en daar zullen we over moeten gaan onderhandelen.
Wij menen dat het absoluut van fundamenteel belang is dat dit voortgangsverslag zich richt op herstel van het vertrouwen van onze burgers in de manier waarop de instellingen van de Europese Unie functioneren.
Dan nog even een opmerking over de reserve, mevrouw de fungerend voorzitter van de Raad.
Als ik u goed begrepen heb zei u dat wij geen gebruik van de reserve mogen maken omdat dat tegen de regels zou zijn.
Wij gebruiken die reserve, met name in eerste lezing, om de aandacht te vestigen op zwakke punten in het functioneren van een bepaald beleid.
Het informatiebeleid binnen de instellingen is op dit moment een schandaal. Dus in plaats van geld te stoppen in de begrotingslijn voor informatiebeleid terwijl we weten dat het niet efficiënt gebruikt wordt, zullen we een groot gedeelte van dat geld in de reserve onderbrengen in afwachting van de juiste voorstellen van de Commissie.
Uiteraard zou de oplossing zijn om ons, als mede-begrotingsautoriteit, de mogelijkheid te geven om in de loop van het jaar het bedrag dat uitgegeven mag worden, op te trekken, en dat zou wel eens het ei van Columbus kunnen zijn, iets om bij de herziening van het Financieel Reglement toe te voegen.
Tenslotte zou ik, vooruitkijkend, nog willen opmerken, dat in Nice misschien de indruk is ontstaan dat wij een beetje in de richting van intergouvernementalisme lijken te gaan, met een Raad die een beslissing neemt over aantallen in ons Parlement zonder ons daar van tevoren over geraadpleegd te hebben.
Ons vertrouwen als een van de drie instellingen ­ en daarmee ook het Institutioneel Akkoord en de financiële vooruitzichten ­ zal alleen overeind blijven als wij erin slagen om dat vertrouwen wederzijds te laten zijn, en als wij in elke fase over onze fundamentele belangen worden geraadpleegd.
­ (DE) Mijnheer de Voorzitter, eerst wil ik mevrouw Parly danken. Zij moet ons nu verlaten, maar ik denk dat ze dit bij het weggaan nog kan horen.
Gelet op de ervaringen van het voorbije jaar heeft zij, ook van de kant van de Raad, voor een zeer goede sfeer gezorgd. Tijdens haar gehele voorzitterschap heeft zij immers grote inspanningen geleverd.
Ik dank ook mevrouw Schreyer voor haar zeer constructieve aanpak en natuurlijk ook mevrouw Haug voor haar uitstekende werk. Voorts dank ik ook de heer Colom i Naval en de heer Ferber.
Wij moeten nu beslissen of wij volgende donderdag al dan niet met deze begroting kunnen instemmen. Wij moeten daar natuurlijk goed over nadenken.
Als sociaal-democraten in het Parlement zullen wij dat doen omdat wij geloven dat tijdens de onderhandelingen veel goeds werd bereikt en dat belangrijke prioriteiten niet alleen werden behouden, maar nog werden versterkt.
In geheel Europa bedraagt de werkloosheid nog steeds meer dan 8%. De Europese Unie moet met de beschikbare begroting dan ook een duidelijk signaal geven.
Wij moeten ons inspannen om deze kwaal voor onze economie en onze mensen te bestrijden. Daarom is het goed dat deze 450 miljoen euro volgend jaar beschikbaar zijn, met een aanloopbedrag van 100 miljoen voor dit jaar.
De mensen kunnen dan zien dat wij hun problemen au sérieux nemen en eraan werken.
Het is zeer goed dat met rubriek 4 van deze begroting aan hen die in de grootste nood leven of in wier landen overal in de wereld democratiseringsprocessen aan de gang zijn, kan worden getoond dat het Europees Parlement en de Europese Unie hen niet vergeten, ook niet als wij zelf problemen hebben die moeten worden opgelost. Ook hier zorgen wij ervoor dat er genoeg geld beschikbaar is.
Voor de mensen in de Balkan is het na de lange en gewelddadige conflicten, waarbij wij zeer vastberaden zijn opgetreden, belangrijk te ervaren dat zij ook voor de wederopbouw op ons kunnen rekenen.
In het Europees Parlement zitten mensen die er zorg voor dragen dat het geld ook werkelijk beschikbaar wordt gesteld, waar en wanneer het nodig is, en dat wij ons niet tot ronkende woorden beperken, maar heel concrete daden stellen.
Ik denk dus dat wij goed werk hebben verricht, al kan ik wegens tijdsgebrek niet alles vermelden.
Wij hebben echter ook enkele besluiten genomen waarin een opdracht besloten ligt.
Zo wil ik bijvoorbeeld tegen de Commissie zeggen dat wij met 400 extra posten hebben ingestemd omdat wij willen dat verschillende programma' s beter worden uitgevoerd. Wij willen dat de Commissie beter kan werken dan in het verleden mogelijk was.
Het moet echter duidelijk zijn dat dit ook een verantwoordelijkheid en een verplichting voor de Commissie inhoudt. Wij zullen haar immers bij dit proces begeleiden.
Wij zullen toezicht houden, met de Commissie in contact blijven en steeds opnieuw vragen hoe het gaat en of er werkelijk verbetering is, voordat wij nog verdere stappen met haar willen ondernemen.
Dit is ook een verplichting tegenover de Raad.
Ik wil ook de Raad enkele vragen stellen, zonder dat ik het compromis nu in twijfel wil trekken.
Is het zo dat wij jaar op jaar moeten kijken wat in het vorige jaar nog aan geld over was om dat vervolgens over te dragen, zodat wij in regio' s als Servië en de Balkan in totaal nog genoeg geld beschikbaar hebben?
Is het werkelijk zo dat wij eerst eens moeten kijken wat wij nog over hebben?
Is ons signaal aan deze mensen: "Eerst geven wij u wat overblijft en dan kijken wij wat wij nog kunnen bijleggen" ?
Dat kan toch niet onze boodschap zijn.
Door uw weigering om met ons over de langetermijnaspecten van deze uitdaging te spreken hebt u de zin en de geest van het Interinstitutioneel Akkoord op de helling gezet.
U zegt voortdurend dat de financiële vooruitzichten voor u onaantastbaar zijn.
Ook de Interinstitutionele Akkoorden tussen de drie instellingen zijn echter belangrijk. Ze moeten ervoor zorgen dat wij op het gebied van de planning zekerheid hebben.
De Balkan en andere regio' s hebben zekerheid op het gebied van de planning nodig.
Het herhaalde gebruik van het flexibiliteitsinstrument is strijdig met het Interinstitutioneel Akkoord. Het Europees Parlement heeft immers voor dat instrument gestreden om over een reserve voor onvoorziene uitgaven tot 600 miljoen te kunnen beschikken.
Het was nooit de bedoeling dat wij het jaar op jaar zouden gebruiken om brandjes te blussen op terreinen die wij hoe dan ook moeten financieren.
U ondermijnt het Interinstitutioneel Akkoord. Wij zullen grondig onderzoeken of wij daaraan nog willen meedoen.
Mijnheer de Voorzitter, allereerst wil ik de rapporteurs voor de begroting, mevrouw Haug en de heer Ferber, bedanken voor hun uitstekende werk.
Ook wil ik de voorzitter van de Begrotingscommissie, de heer Wynn bedanken voor de uitstekende bemiddeling en het op constructieve wijze leiden van de commissie.
De begroting voor volgend jaar is gebaseerd op een strikte begrotingsdiscipline.
Hoewel de landbouwuitgaven, die bijna de helft van de totale begroting uitmaken, met meer dan 5% toenemen, zelfs als wij met de nota van wijzigingen rekening houden, groeit de begroting in totaal met slechts 3,5%.
Dat betekent dat men bij de andere rubrieken zeer terughoudend is met het gebruik van de middelen.
Dat is slechts 1,056% van het BNP, wat zeer laag is, aangezien het plafond volgens de financiële vooruitzichten 1,11% is.
In geld uitgedrukt betekent deze zuinigheid meer dan 2 miljard euro.
Daar is echter een gevaar aan verbonden.
Er zit een structurele onevenwichtigheid in de begroting, omdat de bedragen voor de betalingsverplichtingen 3,6 miljard euro hoger zijn dan de bedragen voor de betalingskredieten.
Dat betekent dat de betalingsachterstand zal toenemen.
Daarom is de zorg van het Parlement dat de betalingsachterstand wordt ingelopen, terecht en daarom was de gemeenschappelijke verklaring van het Parlement en de Raad echt nodig.
Verder kan men met tevredenheid vaststellen dat de Raad en het Parlement een akkoord hebben bereikt over de Europese begroting voor volgend jaar.
Dat toont aan dat beide uitvoerende instanties op correcte wijze hun verantwoordelijkheid dragen voor het financieel beheer van de Europese Unie.
Het is daarentegen te betreuren dat het Parlement weer eens een gevecht moest leveren voor financiële middelen voor de westelijke Balkan.
Voor het overige kan ik zeggen dat het wat mijn fractie betreft goed is dat men voor het werkgelegenheidsinitiatief een meerjarig programma met een budget van 450 miljoen euro is overeengekomen. Het is ook goed dat men overeenstemming kon bereiken over het begroten van de in het gemeenschappelijk initiatief ongebruikte middelen.
In een groot deel van de onbezette posten van het Parlement werd dit hele jaar niet voorzien.
Dat toont aan dat het personeelsbeleid de komende tijd flexibeler moet worden.
Met de genoemde opmerkingen is mijn fractie bereid het begrotingsvoorstel te aanvaarden.
­ (DE) Mijnheer de Voorzitter, ook ik dank de rapporteur en natuurlijk ook de commissaris en de voorzitter van de Raad voor het goede werk dat zij hebben verricht.
Ook onze fractie zal de begroting goedkeuren. Uit deze begroting blijkt immers dat wij, ondanks de groeiende druk, opnieuw een voorbeeldig compromis hebben gesloten.
De groeiende druk heeft vooral met de werkloosheid, de BSE-crisis en het stabiliteitspact voor de Balkan te maken.
Voor al deze dringende problemen hebben wij oplossingen gevonden en een goed compromis uitgewerkt. Het belang van de Europese Unie stond daarbij steeds op de voorgrond.
Wij wilden de slagvaardigheid en geloofwaardigheid van de Europese Unie veilig stellen.
Toch stem ik uitdrukkelijk in met wat de heer Colom i Naval daarnet heeft gezegd: de financiële vooruitzichten worden steeds meer een keurslijf, dat echte planning of meerjarigheid onmogelijk maakt.
De transparantie van de begroting heeft te lijden onder het voortdurende gebruik van de flexibiliteitsreserve. Op termijn zal ook dat onze geloofwaardigheid aantasten.
Ook de Notenboom-procedure, de overdracht van financiële middelen naar crisisregio' s, zoals de financiering van het stabiliteitspact voor de Balkan, garandeert niet dat de begrotingsprocedure werkelijk transparant is.
Nu al wordt het grote gevaar duidelijk dat in de volgende jaren het conflict tussen MEDA, de projecten voor landen aan de Middellandse Zee en de Balkan scherper zal worden, hoewel wij allemaal weten dat precies daar dringend geld nodig is.
Anderzijds zien wij dat de Raad, als het om BSE of nationale belangen gaat, de financiële vooruitzichten plotseling wel op de helling kan zetten.
De uitspraken van de heer Chirac op de Europese Raad van Nice waren zeer interessant.
De Raad moet dringend bekijken hoe hij met de financiële vooruitzichten wil omgaan.
Het Parlement zal volgend jaar beslist een veel hardere tegenpartij zijn.
­ Beste collega' s, we onderbreken het debat op dit punt om te luisteren naar de president van de Franse Republiek en de voorzitter van de Raad.
Het debat zal te zijner tijd overeenkomstig de agenda worden hervat.
Europese Raad / Frans voorzitterschap
Mevrouw de Voorzitter, geachte Europese afgevaardigden, het doet mij bijzonder veel genoegen dat ik vandaag in uw midden kan zijn om met u de balans op te maken van het Franse voorzitterschap van de Unie en om u een overzicht te geven van de vorderingen die de afgelopen maanden zijn geboekt.
Op 4 juli jongstleden heb ik u in deze vergaderzaal onze ambities gepresenteerd, dus u was op de hoogte van onze plannen.
Ik denk dat wij onze toezeggingen hebben kunnen waarmaken. U mag dit zelf beoordelen.
Ik ben mij ervan bewust dat we dit resultaat goeddeels aan de bijdrage van dit Europees Parlement te danken hebben.
Zoals u weet ben ik net terug uit Nice, waar ik samen met de eerste minister en de leden van de regering intensief onderhandelingen heb gevoerd.
Ik wil met u, dat wil zeggen de vertegenwoordigers van de Europese volkeren, allereerst de resultaten van de IGC over de hervorming van de instellingen bespreken.
Er stond bijzonder veel op het spel. Wij zijn dan ook verheugd dat we een akkoord hebben kunnen bereiken dat drie jaar geleden nog ondenkbaar was.
We hebben immers de obstakels uit de weg kunnen ruimen en zijn nu in staat om de verplichtingen die we in Helsinki zijn aangegaan ten opzichte van de kandidaat-lidstaten, na te komen. Dit is nu mogelijk zonder dat onze Unie hiervan schade hoeft te ondervinden.
Het Europa van de toekomst zal op doelmatige wijze kunnen blijven functioneren. Ik denk te mogen zeggen dat wij in dit opzicht onze verplichtingen zijn nagekomen.
Ik ben mij er terdege van bewust dat het Verdrag van Nice niet aan alle verwachtingen van het Europees Parlement beantwoordt. Ik denk echter dat wij met dit Verdrag het maximaal mogelijke resultaat hebben bereikt.
Er waren immers dwingende beperkingen. Met dit Verdrag hebben we gedaan wat van ons verwacht werd.
Na de uitbreiding, die haar weerga niet zal kennen, zal de Unie immers in staat blijven om besluiten te nemen en te handelen. Zoals u weet waren de onderhandelingen pittig, maar van winnaars en verliezers kan niet gesproken worden.
Drieëneenhalf jaar geleden in Amsterdam bleek dat het nog niet mogelijk was om een juist evenwicht te bereiken tussen enerzijds vertegenwoordiging en anderzijds doelmatigheid.
Dit is in Nice wel gelukt dankzij de inspanningen die ieder van de lidstaten zich heeft getroost.
Het is waar dat sommige meer bereidheid hebben getoond dan andere. Ik wil de bereidwillige lidstaten graag bedanken voor hun bijdrage.
Voorts mogen we ingenomen zijn met de Europese wind die er in Nice waaide, waardoor wij een oplossing konden vinden voor de restanten van Amsterdam en de toekomst van Europa konden uitstippelen.
Zoals we hadden beloofd, zijn er nu geen restanten van Nice.
Wij wilden dat de Commissie een sterke instelling in het hart van de Unie zou blijven, dat wil zeggen een instelling die in staat zou zijn om ambitieuze voorstellen te doen. Er is besloten om de tweede commissaris af te schaffen en het maximale aantal commissarissen op 27 te stellen, waarbij de lidstaten op basis van volledige gelijkheid en bij toerbeurt een commissaris mogen leveren.
Het gaat hier overigens om een gedifferentieerd plafond. Met het Verdrag van Nice wordt er dus voor gezorgd dat de Commissie het belang van de Unie kan blijven vertegenwoordigen en efficiënt kan blijven optreden.
Voorts krijgt de voorzitter van de Commissie extra bevoegdheden, aangezien hij voortaan bij gekwalificeerde meerderheid van stemmen zal worden benoemd. Dit vormt een daadwerkelijke vooruitgang en maakt van de Commissie een sterker orgaan.
Ik weet dat het Parlement bij de onderhandelingen veel belang hechtte aan het vraagstuk van het aantal terreinen waarop bij gekwalificeerde meerderheid van stemmen besloten dient te worden.
Dit punt vormde ook een van de moeilijkste vraagstukken.
Er zijn evenwel daadwerkelijke vorderingen op dit punt geboekt, ook al had het voorzitterschap graag verder willen gaan. Ik wil hierbij opmerken dat de Franse delegatie zich bijzonder open heeft opgesteld.
Ik wil u verzoeken om de resultaten van Nice niet te onderschatten.
Er zal voortaan over dertig extra onderwerpen bij gekwalificeerde meerderheid worden besloten en er is vooruitgang geboekt bij vraagstukken als justitie en binnenlandse zaken, buitenlandse handel en sociale samenhang. Laten we niet vergeten dat een aantal lidstaten op deze terreinen aan het begin van de onderhandelingen ernstige bedenkingen had geuit.
Het voorzitterschap betreurt het evenwel dat er zich geen consensus heeft afgetekend met betrekking tot het fiscale vraagstuk en de sociale aangelegenheden.
Er is een evenwichtig akkoord bereikt wat betreft het aantal stemmen van de lidstaten binnen de Raad.
Door de uitbreiding werd een herweging noodzakelijk, maar met het akkoord is ook tegemoet gekomen aan de lidstaten met de kleinste bevolkingsomvang. Deze lidstaten willen immers betrokken blijven bij de besluitvorming binnen de Unie, en dat is noodzakelijk.
Ik wil hieraan toevoegen dat de democratische legitimiteit van de beslissingen binnen de Raad gewaarborgd is en dat de Raad in de toekomst goed zal kunnen functioneren.
De nieuwe mechanismen betreffende het demografische vangnet en de vereiste meerderheid van lidstaten bij de stemming, zullen de Unie niet verhinderen om beslissingen te kunnen nemen.
Ik ben nu aanbeland bij één van de meest positieve resultaten van de IGC.
De versterkte samenwerking is enorm vereenvoudigd wat betreft de eerste en de derde pijler.
Deze vorm van samenwerking zal altijd en voor iedereen openstaan.
Uiteraard zullen in dit kader het acquis communautaire en het institutioneel kader gewaarborgd blijven.
De versterkte samenwerking zal echter worden vereenvoudigd en er zal daadwerkelijk gebruik van worden gemaakt.
Wij hebben zo de garantie dat Europa onder alle omstandigheden snel vooruitgang kan boeken.
Het openstellen van de versterkte samenwerking voor de tweede pijler mag ook als een vooruitgang worden gezien.
Ik wil u er verder op wijzen dat op de IGC besloten is om de bevoegdheden van het Europees Parlement te verruimen.
In de nieuwe bepaling in artikel 7 inzake de waarschuwingsprocedure in geval van schending van de grondrechten krijgt uw instelling een zeer belangrijke rol toebedeeld.
Er is voorzien in een nieuwe rechtgrondslag wat betreft het statuut van de Europese politieke partijen, en het Parlement krijgt overeenkomstig artikel 230 van het Verdrag de status van institutioneel verzoeker.
Dit zijn opmerkelijke vorderingen, hoewel ik begrijp dat de uitbreiding van de medebeslissing in uw ogen niet ver genoeg gaat. Het voorzitterschap deelt in dit opzicht uw mening.
Nu de IGC achter de rug is, dient er een diepgaand debat te worden gevoerd over enkele onderwerpen die van wezenlijk belang zijn voor de toekomst van de Europese Unie.
De Europese eenwording vordert gestaag en dit betekent dat wij de Unie vanuit democratisch oogpunt legitiemer en de instellingen zichtbaarder en transparanter moeten maken. Het moet duidelijk zijn op welke wijze de bevoegdheden tussen de Unie en de lidstaten verdeeld zijn.
Alleen dan kan Europa immers aan de wensen van zijn volkeren tegemoet komen.
Om deze doelstellingen te verwezenlijken, zal er een debat over de toekomst van Europa worden gevoerd. De Europese Raad heeft besloten dat dit debat er moet komen.
Uiteraard zal het Europees Parlement hier nauw bij worden betrokken.
In 2004 dient dit debat te zijn afgerond.
Wij hopen dat wij met dit debat tegemoet komen aan de zorgen die in de afgelopen tijd zeer duidelijk zijn geuit.
Het debat is echter geen voorwaarde voor de uitbreiding, en de toetreding van de kandidaat-landen zal er dus niet door worden vertraagd.
Dit zijn in het kort de resultaten die op institutioneel gebied in Nice zijn geboekt en op basis waarvan Europa weer verder kan.
Het doet mij genoegen dat de kandidaat-landen zich de laatste dagen zo positief over deze resultaten hebben getoond.
Dit vormt het bewijs dat we aan hun verwachtingen tegemoet zijn gekomen.
De uitbreiding is immers een hot item in Europa.
Ze vormt een grote uitdaging en tegelijkertijd een historisch moment in de hereniging van ons continent.
Het Franse voorzitterschap heeft alles in het werk gesteld om de onderhandelingen te doen slagen.
Dertig nieuwe vraagstukken zijn opgelost, met inbegrip van een aantal zeer complexe kwesties die verband houden met het acquis communautaire. Een aantal landen dat nog maar onlangs aan de onderhandelingstafel heeft plaatsgenomen, heeft nu al laten zien dat ze de "oudere" kandidaat-lidstaten misschien zelfs kunnen inhalen.
In Nice hebben we dankzij de uitstekende werkzaamheden van de Commissie de weg kunnen uitstippelen voor de komende 18 maanden.
Dit bewijst maar weer dat de Unie op de toekomst is gericht.
Met deze uitgestippelde weg hebben we een sterk signaal afgegeven, dat tijdens de bijeenkomst van de Europese Conferentie van donderdag jongstleden goed is opgevangen.
In de afgelopen zes maanden zijn de groei en werkgelegenheid in Europa toegenomen.
Verder heeft er een verdieping van de EMU plaatsgevonden. We hebben immers het economisch beleid binnen de eurogroep onderling beter afgestemd en we hebben er samen vaart achter gezet om onze burgers vertrouwd te maken met de euro.
De afgelopen weken zijn er drie belangrijke vorderingen geboekt, die ik hier graag wil noemen.
Allereerst zijn de al lange tijd voortslepende onderhandelingen over het belastingpakket afgerond en is er besloten voor een heffing op de inkomsten uit spaargelden. Verder is de Sociale Agenda aangenomen na een lange periode van overleg met in het bijzonder de sociale partners.
De Unie beschikt hiermee nu over een werkprogramma waarin voor de komende vijf jaar doelstellingen en afspraken zijn vastgelegd die betrekking hebben op het arbeidsrecht, de sociale bescherming, het mobiliteitsvraagstuk, de permanente educatie en de strijd tegen discriminatie en uitsluiting.
Tot slot zijn in Nice, na moeizame onderhandelingen die in totaal dertig jaar hebben geduurd, afspraken op sociaal gebied gemaakt wat betreft de Europese vennootschap.
Het Franse voorzitterschap is verheugd dat deze onderhandelingen nu eindelijk zijn afgerond.
De Europese Unie is verder begonnen met de tenuitvoerlegging van de beslissingen die in Feira zijn genomen over de nieuwe economie en de groei.
Wij zijn overeengekomen om de kosten van toegang tot Internet substantieel te verlagen.
De Unie heeft verder besloten tot de ontbundeling van de toegang tot het plaatselijk aansluitnet.
Het gewenste Europese octrooi bestaat nu. Hiertoe zijn nu de benodigde bepalingen in het Verdrag opgenomen.
Geachte afgevaardigden, Frankrijk wilde tijdens zijn voorzitterschap aan de zorgen van de Europese burgers tegemoet komen.
In Nice hebben wij het Handvest van de grondrechten van de Unie officieel gepresenteerd. Deze tekst is vanuit politiek opzicht zeer waardevol.
Wij zullen in de toekomst merken wat de reikwijdte ervan is. Ik wil uw Parlement danken voor zijn aanzienlijke bijdrage aan de uitwerking van het Handvest.
Dankzij deze tekst worden de waardigheid, vrijheid en solidariteit die aan de Unie ten grondslag liggen, beter gewaarborgd.
Wij zullen zoveel mogelijk naar dit Handvest verwijzen en snel nadenken over de status die het dient te krijgen.
Ik weet dat uw Parlement hier bijzonder veel waarde aan hecht.
Onder dit voorzitterschap heeft de Unie het Europa van de cultuur en de studenten van nieuw elan voorzien. Twee maanden geleden hebben onze ministers van Onderwijs een actieplan voor mobiliteit aangenomen dat uit 42 maatregelen bestaat.
Wij zijn overeengekomen om voor het programma MEDIA PLUS een substantieel bedrag van 400 miljoen euro beschikbaar te stellen. Dit programma is immers van bijzonder groot belang voor de Europese audiovisuele branche en de filmsector in het bijzonder.
U kunt zich wellicht herinneren dat ik hier heb gesproken over de Franse wens om binnen de Unie meer aandacht te besteden aan het specifieke karakter van de sport en de sociale functie ervan.
In de in Nice aangenomen verklaring is met deze wens rekening gehouden. Bovendien wordt nu overwogen om de bestrijding van doping op Europees niveau te coördineren.
Als we de Europese burgers willen betrekken bij de Europese eenwording, dienen we het menselijke aspect niet uit het oog te verliezen.
We moeten ervoor zorgen dat de vertrouwde omgeving, het evenwicht tussen onze regio's en de hoge levenstandaard behouden blijven. Iedereen hecht hier immers terecht zeer veel waarde aan.
Ik denk hierbij in het bijzonder aan de diensten van algemeen economische belang. Het voorzitterschap is verheugd dat in Nice het binnen de Commissie en de Raad op gang gebrachte debat is afgesloten met de aanneming van een verklaring waarin de zeer belangrijke rol van deze diensten bij het handhaven van de sociale en territoriale samenhang van Europa is benadrukt.
De afgelopen zes maanden heeft het voorzitterschap er alles aan gedaan om van de Unie een veiliger omgeving te maken, overeenkomstig de wensen van onze medeburgers.
Het voorzitterschap wil dat Europa meer bescherming biedt, in de ruimste zin van het woord.
In Nice hebben we daarom de weg vrijgemaakt voor de oprichting van een onafhankelijke Europese autoriteit voor voedselveiligheid.
Iedereen vraagt zich nu uiteraard af welke gevolgen de epidemie van de gekkekoeienziekte zal hebben. Wij moeten allereerst het vertrouwen van de burgers herstellen.
Dat houdt in dat we onmiddellijk de door Frankrijk gewenste maatregelen moeten treffen die tijdens de laatste Landbouwraad zijn aangenomen. Ik denk hierbij aan het verbod op diermeel en het testen van alle runderen op BSE.
Wij dienen echter ook te denken aan de veehouders en aan iedereen die werkzaam is in het distributiekanaal van runderproducten. Zij worden immers ernstig getroffen door deze crisis.
Iedereen denkt bij een veiliger omgeving ook aan de veiligheid op zee.
Een jaar geleden ging de Erika voor de Franse kust ten onder. Ondanks de enorme inspanningen van de talrijke vrijwilligers en de overheid, zijn de schadelijke gevolgen van deze schipbreuk nog altijd merkbaar aan de kust.
Enkele weken geleden heeft de Ievolu Sun, met een vracht chemische stoffen, vlak bij de Kanaaleilanden schipbreuk geleden.
Dergelijke rampen, die het gevolg zijn van menselijke nalatigheid, mogen zich in de toekomst niet meer voordoen.
De afgelopen maanden hebben we veel vooruitgang geboekt bij de bestudering van de uitstekende voorstellen van de Commissie.
Uw Parlement heeft zich op 30 november duidelijk uitgesproken voor een eerste pakket maatregelen. Deze maatregelen zullen volgende week opnieuw aan de ministers van Vervoer worden voorgelegd.
Het Zweedse voorzitterschap, dat het milieu als een van zijn prioriteiten beschouwt, moet nu zorgen dat het tweede pakket voorstellen wordt aangenomen. Ik denk hierbij in het bijzonder aan de oprichting van een Europees bureau voor de veiligheid op zee.
Gezien het urgente karakter van dit vraagstuk heeft de Raad in Nice, bij grote uitzondering, een beroep gedaan op de lidstaten om in eerste instantie versneld de maatregelen van dit pakket, waarover politieke overeenstemming bestaat, ten uitvoer te leggen.
Zoals iedereen weet vormt het broeikaseffect een grote bedreiging.
In Den Haag heeft de Europese Unie zich ingezet voor een geloofwaardig en doelmatig akkoord waarmee aan dit urgente en belangrijke vraagstuk het hoofd kan worden geboden.
De Unie heeft de verplichtingen van Kyoto op coherente wijze verdedigd.
Ze zal zich onverminderd blijven inzetten om haar partners ervan te overtuigen dat ze zich op hun beurt moeten blijven inspannen.
Wij moeten volgend jaar een akkoord zien te bereiken dat voorziet in de noodzakelijke terugdringing van de uitstoot van gassen die het broeikaseffect veroorzaken.
Voorts zijn er in onderling overleg maatregelen getroffen tegen de landen en regio's die volgens het FATF niet tot medewerking bereid zijn. Verder heeft EUROPOL meer bevoegdheden gekregen om de strijd tegen zwart geld te intensiveren.
Tot slot is er voorzien in de oprichting van een Europese politieschool. Dit zijn de belangrijkste maatregelen van een coherent en volledig actieplan.
In dit kader is overigens ook de tijdelijke eenheid voor gerechtelijke samenwerking "EUROJUST" opgericht. Deze instelling zal mogelijk volgend jaar worden vervangen door een orgaan voor strafrechtelijke samenwerking.
Verder wil het Franse voorzitterschap dat Europa internationaal zijn stem meer gaat verheffen. Deze doelstelling dient op de lange termijn te worden verwezenlijkt.
Het voorzitterschap wil de Unie de middelen in handen geven waarmee ze op het wereldtoneel een rol van betekenis kan spelen, haar stem kan laten horen en actie kan ondernemen. Het GBVB moet zich in deze richting ontwikkelen.
Op de korte termijn wil het voorzitterschap dat de vijftien lidstaten meer blijk geven van politieke wil om hun eigen belangen te behartigen wanneer er Europese aangelegenheden op het spel staan. Ik denk hierbij in het bijzonder aan het zuidoosten van Europa.
Wat deze ambities betreft, hebben wij zeker vooruitgang geboekt.
Allereerst zijn we in Nice de door de Europese Raad in Keulen en Helsinki gemaakte afspraken nagekomen.
De doelen die we ons hadden gesteld zijn bereikt.
Een jaar geleden hebben we vastgesteld over welke militaire middelen de Unie in 2003 moet beschikken om de in het Verdrag bedoelde crises te kunnen voorkomen en in te dammen.
De lidstaten hebben nu toezeggingen gedaan over de strijdkrachten en militaire middelen die ze in geval van crisis zullen leveren.
Buiten de legereenheden zal de Europese Unie ook de beschikking krijgen over de benodigde commando- en planningsstructuren, en over informatie om complexe operaties te land, ter zee en in de lucht te kunnen uitvoeren.
De Unie wil dat deze krijgsmacht in volledige harmonie met de structuren van de NAVO kan functioneren, en zo nodig de hulp van de NAVO kan inroepen.
Als Europa zich versterkt, zal dat uiteraard ook de Atlantische Alliantie ten goede komen.
De Europese Unie heeft verder in Nice voorzien in de oprichting van permanente instanties die nodig zijn om een gemeenschappelijk buitenlands- en veiligheidsbeleid te kunnen formuleren en uit te voeren: een comité voor politieke en veiligheidsvraagstukken, een militair comité en een Europese staf.
Er is besloten om in het Verdrag te voorzien in de oprichting van een comité voor politieke en veiligheidsvraagstukken, dat een centrale rol moet krijgen.
In tijden van crisis zullen er beslissingsbevoegdheden aan dit comité worden gedelegeerd.
Met de herziening van het Verdrag op dit punt worden het belang en het onherroepelijke karakter van de in Nice genomen beslissingen benadrukt.
Nog voordat deze instellingen daadwerkelijk worden opgericht, willen wij dat de Unie meer zeggenschap krijgt bij belangrijke internationale vraagstukken wanneer haar belangen op het spel staan.
Wat Zuidoost-Europa betreft, dient duidelijk te worden vastgesteld wat de Europeanen willen en verwachten.
Ik geloof dat deze boodschap op de Top van Zagreb, waarop voor de eerste keer de westelijke Balkanlanden en de vijftien lidstaten bijeen waren, goed is overgekomen.
Er is tijdens deze Top gewezen op de mogelijkheid van toetreding tot de Unie en iedereen heeft erkend dat dit de manier is om vrede te bewerkstelligen, de naleving van de mensenrechten te garanderen en regionale samenwerking aan te gaan.
Op de Top van Zagreb zijn zeker niet alle problemen opgelost, maar dankzij het proces van stabilisatie en associatie kan wel de te volgen weg worden vastgesteld. Verder zijn op de Top vorderingen met het democratiseringsproces geboekt en is er een toekomstperspectief uitgestippeld dat gebaseerd is op de waarden van de Europese Unie.
Tijdens de Euro-mediterrane Conferentie van Marseille is ondanks de betreurenswaardige crisis in het Midden-Oosten gebleken dat alle deelnemers willen vasthouden aan het proces van Barcelona en dit proces bovendien willen vernieuwen.
Het doet ons genoegen dat de Unie tijdens deze Conferentie heeft toegezegd de komende zeven jaar 13 miljard euro voor dit proces uit te trekken. Uiteraard zijn de leningen van de EIB bij dit bedrag inbegrepen.
Mevrouw de Voorzitter, geachte Europese afgevaardigden, ik denk te mogen constateren dat onze Unie de afgelopen zes maanden is versterkt en zich heeft voorbereid op de toetreding van de nieuwe leden. Nu we in staat zijn om samen het functioneren van de Unie te waarborgen, kunnen we de Europese familie herenigen.
Deze vorderingen zijn aan alle instellingen te danken.
Ik ben ingenomen met de wijze waarop de lidstaten binnen de Raad hebben samengewerkt.
Ik wil verder een woord van dank richten tot de Commissie en haar voorzitter, de heer Romano Prodi. Hij heeft zich immers vastberaden getoond om de initiatieven en de plannen die op het programma van het voorzitterschap stonden, te verwezenlijken.
Ik wil hier mede namens de eerste minister en de Franse regering in de eerste plaats uw Parlement bedanken voor zijn bijdrage.
Het is immers van groot belang dat het Europees Parlement, dat de gedachten en ambities van de burgers verwoordt, volledig wordt betrokken bij de beslissingen over onze toekomst.
Frankrijk heeft bijzondere aandacht aan de rol van dit Parlement besteed.
U hebt vaak de heer Moscovici en de andere ministers in uw midden gehad. Het voorzitterschap van de Raad heeft immers 68 keer uw plenaire vergaderingen en commissies toegesproken.
Geachte Europese afgevaardigden, het voorzitterschap wil u hartelijk danken voor deze samenwerking, voor uw steun en voor uw gastvrijheid.
Ik wil president Jacques Chirac hartelijk bedanken. Ik geef nu onmiddellijk het woord aan de heer Prodi, die ons namens de Commissie toe zal spreken.
Mijnheer de voorzitter, ga uw gang.
Mevrouw de Voorzitter van het Parlement, mijnheer de voorzitter van de Raad, dames en heren afgevaardigden, de Europese Raad van december 2000 zal in de herinnering blijven als een bijzonder lange en ingewikkelde.
Dat lag in de verwachting, met een dergelijke agenda, en zo was het ook.
Er zijn in Nice goede beslissingen genomen; op sommige daarvan zaten we al lang te wachten.
Het Handvest van de grondrechten is plechtig afgekondigd.
Ik twijfel persoonlijk niet aan het fundamentele karakter van deze tekst. Aan diegenen die hem te zwak vinden, en ik weet dat velen van u dat ook vinden, zou ik willen zeggen dat hij zeer zorgvuldig is opgesteld en uitgewerkt, juist met de bedoeling een juridische norm te creëren.
Het Parlement en de Commissie hebben al laten weten dat zij van plan zijn dit Handvest in zijn geheel toe te passen.
Geachte afgevaardigden, dertig jaar geleden werd een begin gemaakt met de opbouw van een Europese samenleving.
Dit is een juridisch instrument van evident nut, waar dringend om gevraagd werd en dat gemist werd bij de grote bedrijfsherstructureringen die zich onlangs hebben voorgedaan.
Gelukkig zijn er nu geen obstakels meer voor een snelle invoering van het Handvest.
Wat de uitbreiding betreft, de strategie die de Commissie voorstelde is goedgekeurd.
Bovendien is de Sociale Agenda aangenomen, het resultaat van een productieve samenwerking met het voorzitterschap, zoals hier is gezegd.
De voorstellen van de Commissie over veiligheid op zee en voor de oprichting van een Bureau voor voedselveiligheid zijn met instemming begroet, evenals de besluiten ten gunste van onze zeven ultraperifere regio' s.
Dit zijn enkele van de onderwerpen die aan de staatshoofden en regeringsleiders zijn voorgelegd.
Ik noem nog een ander, een vernieuwing die niet van belang ontbloot is.
In Nice is namelijk ook gepraat over de organisatie van de bijeenkomsten zelf, hoe zwaar en gecompliceerd het werk is en over de steeds wisselende locaties.
De Europese Raad heeft het verstandige besluit genomen vanaf nu steeds vaker in Brussel bijeen te komen.
De positie van Brussel als hoofdstad van Europa wordt dus versterkt.
(Applaus)
Na de al geplande bijeenkomsten zal de helft van de bijeenkomsten in Brussel worden gehouden.
Als de Europese Unie eenmaal achttien lidstaten telt, zullen alle bijeenkomsten daar worden gehouden.
Ik geloof oprecht dat dit initiatief van president Chirac onze instemming verdient.
(Applaus)
We komen nu bij de intergouvernementele conferentie en bij het Verdrag van Nice. Staat u mij toe allereerst te benadrukken hoe dankbaar ik Michel Barnier ben voor zijn werk.
(Applaus)
Hij heeft daarbij samengewerkt met het Parlement, net als ik en zelfs meer dan ik, in het bijzonder met Giorgio Napolitano en zijn commissie, met de twee rapporteurs Leinen en Dimitrakopoulos, en natuurlijk met de leden Brok en Tsatsos, die zich volledig hebben ingezet.
Tot slot, mevrouw de Voorzitter, uw toespraken tot de Raad waren een toonbeeld van helderheid.
Mevrouw de Voorzitter, u herinnert zich natuurlijk dat ik tijdens mijn laatste toespraak tot deze Vergadering, vlak voor de Top, heb gezegd dat we een verdrag nodig hadden met een effectieve meerwaarde.
Ik beloofde toen met name nog eens terug te komen om de resultaten openhartig te evalueren.
In uw toespraak bij de opening van de Top heeft u bovendien gezegd dat het Parlement niet alleen de kwantiteit maar ook de kwaliteit van de resultaten van Nice zou beoordelen.
We kunnen de vorderingen van Nice pas over enige tijd precies en grondig beoordelen, maar in deze fase kunnen we al enkele punten evalueren.
Het eerste punt is de uitbreiding van de besluitvorming bij gekwalificeerde meerderheid.
In getallen gaat het om een belangrijke vooruitgang: een dertigtal nieuwe beleidsonderdelen zal onder dit type besluitvorming vallen.
Dat wordt dus steeds meer de algemene norm in de Raad, iets wat we niet moeten onderschatten.
Maar wat de kwaliteit betreft, wordt het een ander verhaal: in de beladen sectoren van de cohesie, het fiscaal beleid en de sociale wetgeving is er nauwelijks of geen vooruitgang geboekt.
(Applaus)
Op deze terreinen is de Conferentie vastgelopen op de onverzoenlijke houding van enkele lidstaten.
Daarover ben ik ernstig teleurgesteld, en niet alleen om de gevolgen op korte termijn. Deze lidstaten hebben geweigerd mee te werken en blijk gegeven van onbegrip.
Wie Europa alleen maar ziet als een clearinginstelling
(Applaus)
om van te profiteren wanneer er behoefte aan is en er afstand van te nemen wanneer dat niet zo is of het al genoeg heeft opgeleverd, maakt niet alleen een historische fout, maar begaat ook een misdaad tegenover de nieuwe generaties. Zij mogen meer van Europa verwachten.
Ondanks deze gesloten houding, de wederzijdse concessies die zijn uitgebleven, is er op het terrein van justitie en binnenlandse zaken toch enige vooruitgang geboekt. Het gaat in essentie om besluiten die naar de Top van 2004 zijn doorgeschoven.
Toch moeten we ze niet onderschatten.
Het is wel duidelijk dat de versnelling van het nieuwe beleid voor justitie en grensoverschrijdende criminaliteit, dat in Tampere werd goedgekeurd, weer op losse schroeven is gezet. Het tijdschema van Tampere zal niet worden gehaald.
Ik hoop dat noch het Parlement noch de Commissie de schuld zal krijgen van deze vertraging.
Tot slot wil ik mijn erkenning betuigen aan president Chirac en aan premier Jospin, die ons in staat hebben gesteld de belangrijkste tegenstrijdigheden van onze handelspolitiek weg te werken.
Er is een goed evenwicht gevonden tussen de gerechtvaardigde bedenkingen, met name over de culturele verscheidenheid, en een doeltreffende, sterke onderhandelingspositie tegenover onze handelspartners.
Geachte afgevaardigden, ik geloof dat we nu beschikken over een essentieel instrument voor de uitgebreide Unie. De Commissie zal daar gebruik van maken, maar zal daarbij steeds haar rol van toezichthoudende instantie blijven spelen.
Aan de ene kant zal zij de versterkte samenwerking benutten om nieuwe doelstellingen te verwezenlijken voor de landen die graag nauwer willen samenwerken. Aan de andere kant zal zij iedereen beschermen tegen het risico van verbrokkeling als gevolg van een ongebreidelde toename van versterkte samenwerkingsverbanden.
Over de instellingen zelf wil ik drie dingen opmerken.
De bepalingen over de Commissie zijn grondig en radicaal veranderd.
De Commissie kan maximaal zesentwintig leden krijgen; daarna zullen de noodzakelijke en door velen gewenste hervormingen in werking treden.
Tegelijkertijd zijn er echter belangrijke hervormingen van haar organisatiemodel in gang gezet.
De voorzitter zal bij meerderheid van stemmen worden gekozen en niet meer unaniem.
Bovendien heeft de voorzitter, nadat de Commissie is gekozen, de bevoegdheid een commissaris te ontslaan en kan hij of zij met een grote mate van zelfstandigheid beslissen over de organisatie van de Commissie zelf, zoals de toewijzing van portefeuilles en de benoeming van de vice-voorzitters.
Het belangrijkste resultaat voor het Parlement is het statuut van de Europese politieke partijen.
De Commissie heeft onze gezamenlijke ongerustheid over de bescherming van de financiële belangen van de Unie toegelicht en ons voorstel voor de aanstelling van een Europese openbare aanklager verdedigd. Helaas zonder succes, maar er is nog geen definitieve beslissing genomen.
Het is echter buitengewoon zorgwekkend dat het aantal leden van het Parlement in feite gebruikt is om het stemgewicht in de Raad te compenseren.
Aan deze en de daarmee samenhangende problemen moeten we in de toekomst veel meer aandacht besteden; we moeten ons niet meer defensief opstellen, maar veel meer zelf voorstellen ter tafel brengen.
Het moeilijkst waren tenslotte de discussie en de beslissing over de weging van de stemmen in de Raad.
Dat was onvermijdelijk, gezien de opzet van de conferentie, maar het resultaat is des te teleurstellender. Aan de ene kant omdat het nu nog moeilijker is een gekwalificeerde meerderheid te vinden en dus gemakkelijker om een besluit te blokkeren, terwijl in een grotere Unie juist het tegenovergestelde nodig was;
(Applaus)
aan de andere kant, omdat het besluitvormingsproces nog gecompliceerder is geworden. Dat gaat dus lijnrecht in tegen de wensen van de burgers, namelijk leesbaarheid en transparantie.
(Applaus)
Daarom hadden we om de dubbele meerderheid gevraagd, het enige objectieve, begrijpelijke middel dat op een breed draagvlak van kleine en grote landen kon rekenen.
(Applaus)
Vooral de Belgische eerste minister Guy Verhofstadt verdient lof. Hij heeft zich tot het uiterste ingespannen voor een rechtvaardigere vertegenwoordiging van de kandidaat-lidstaten en voor een redelijkere drempel voor de gekwalificeerde meerderheid, ook al was die nog steeds te hoog.
Op die manier heeft hij de belangrijke historische rol van België in de Europese Unie nog eens benadrukt.
(Applaus)
Mevrouw de Voorzitter, geachte afgevaardigden, we moeten erkennen dat de moeizame afsluiting van de Top van Nice op zich al een succes was.
Dat moest lukken, en dankzij de inzet van het voorzitterschap is het ons ook gelukt.
Er zijn geen restanten, geen left-overs op de tafel van Nice achtergebleven.
Het is nu zaak realistisch te zijn en te zorgen dat het Verdrag zo snel mogelijk wordt bekrachtigd.
Daarna kunnen we de nieuwe lidstaten opnemen, in overeenstemming met de conclusies van Helsinki.
We moeten vastberaden in die richting verdergaan.
Geachte afgevaardigden, de Top van Nice heeft de indruk achtergelaten, zoals president Chirac ook zei, dat velen hun kortetermijnbelangen hebben laten prevaleren boven de langetermijnvisie.
Toch stemt de verklaring betreffende de toekomst van de Unie van deze Top me optimistisch.
De Commissie is zich ervan bewust hoe belangrijk het is de bevoegdheden tussen de Europese Unie en de lidstaten nauwkeuriger af te bakenen.
Het Handvest van de grondrechten in het Verdrag opnemen, de Verdragen vereenvoudigen en de rol van onze instellingen ter discussie stellen: dat is een enorme opgave die nog voor ons ligt en grondig moet worden aangepakt.
De regeringen, de parlementen en de burgers van de huidige lidstaten en van de kandidaat-landen moeten daarvoor samenwerken en laten zien dat Europa dynamisch is en voortdurend in opbouw.
Het is ook een noodzakelijke opgave, want de ervaringen in Nice laten zien dat deze manier om de Verdragen te herzien niet meer adequaat is.
(Applaus)
De procedure voor het wijzigingen van de instellingen staat onder druk en moet zelf gewijzigd worden, evenals de structuur van de Gemeenschap.
De Commissie zal voorstellen indienen om het verloop van dit proces te verbeteren. Ik reken op uw medewerking en op uw steun.
Mevrouw de Voorzitter, mijnheer de voorzitter van de Raad, geachte afgevaardigden, dames en heren, na deze eerste, onvolledige analyse, die ik enthousiast en onpartijdig heb proberen te brengen, moeten we niet uit het oog verliezen dat het uiteindelijke doel van de Top van Nice de eenwording van Europa was en nog steeds is.
Het nieuwe millennium heeft ons een gelegenheid zonder weerga geboden om de landen van ons werelddeel te herenigen in een groot gebied waar vrede, stabiliteit en groei heerst.
Nice is een stap op weg naar dat ideaal, een kleinere stap dan we hadden willen en kunnen zetten, maar in elk geval één in de goede richting.
Daarom vraag ik uw steun.
(Levendig en langdurig applaus)
­ (ES) Mevrouw de Voorzitter, mijnheer de fungerend voorzitter van de Europese Raad, mijnheer de voorzitter van de Commissie, geachte collega' s, uiteindelijk is er op de Top toch een resultaat uit de bus gekomen.
Voorlopig zijn wij uit de problemen.
Nu is het zaak dat wij de tekst in het Parlement nauwkeurig bestuderen.
Mijnheer de fungerend voorzitter van de Europese Raad, vooralsnog kan ik u zeggen wat er staat op de Internetsite van de Raad, althans wat daar om 10.00 uur vanochtend stond: wanneer het Verdrag eenmaal is goedgekeurd zal het beschikbaar worden gesteld.
Ik verzoek u de ambtenaren van de Raad te vragen om althans de tekst aan te passen.
Naar mijn idee is er in Nice toch wel "iets" besloten.
In elk geval is het op zich al een verworvenheid dat er een overeenkomst is bereikt.
Het ging namelijk niet om left-overs van hetgeen in Amsterdam aan de orde is gesteld en waarover geen overeenkomst is bereikt, maar om kwesties die van essentieel belang zijn voor het bestuur van Europa.
Daarmee kunnen wij nu dus aan de slag.
We zullen u aan uw woord houden wat betreft de inhoud van het akkoord, maar naar het zich laat aanzien is er niet veel reden tot tevredenheid.
Er zij op gewezen dat de intergouvernementele conferentie in principe tot doel had het functioneren van de Unie te verbeteren met het oog op het verwezenlijken van de uitbreiding.
Ik vrees echter dat we te maken hebben met een compromis tussen nationale belangen dat er in het holst van de nacht gauw is doorgejaagd, een compromis dat de toekomstige communautaire besluitvorming nog verder zal bemoeilijken.
Het is niet alleen zo dat er op een aantal cruciale gebieden wordt vastgehouden aan de unanimiteitsregel, maar we hebben nu drie soorten gekwalificeerde meerderheid.
Voor het berekenen van de gekwalificeerde meerderheid wordt de oorspronkelijk gehanteerde meetlat van 62% van de bevolking in sommige versies op 71% en in weer andere versies op 73,49% aangelegd.
Dat percentage is zo hoog dat het neerkomt op de herinvoering van het vetorecht, met name van de grootste landen.
Er is sprake van een achteruitgang op alle gebieden van het communautaire leven, en ik voorspel u, mijnheer de fungerend voorzitter van de Raad, dat onze medeburgers ­ en naar ik vrees ook de parlementariërs en de regeringsleiders ­ terug zullen moeten keren naar school om rekenles te krijgen.
(Applaus)
De rol die in het besluitvormingsproces van de Unie is weggelegd voor de Commissie en het Parlement zal met de grootste zorg moeten worden bestudeerd.
Als we willen dat de Unie, als gemeenschap van waarden, de belangen weerspiegelt van alle lidstaten en volkeren die zij omvat, dan zijn de Commissie en het Parlement in de communautaire optiek de aangewezen instanties om daarvoor in te staan, middels hun optreden in het kader van het Handvest van de grondrechten.
Als deze instellingen worden verzwakt en het Handvest buiten het Verdrag wordt gehouden, hoe kunnen we Europa dan dichter bij de burger brengen?
Tegelijkertijd wordt in de ­ op zich positieve ­ verklaring over de uitbreiding gesteld dat de kandidaat-landen tegen eind 2002 tot de Unie mogen toetreden. De regeringsleiders van de landen die hierover in onderhandeling zijn, hebben de resultaten van Nice toegejuicht.
Welnu, er is echter een punt dat we niet over het hoofd mogen zien: als een kind zijn vriendjes uitnodigt voor zijn verjaardag, dient het wel te weten of er voldoende plaats is in huis en of er genoeg geld is voor de versnaperingen.
Het is zaak dat we onze afspraken serieus nemen.
Hoe zijn we in deze situatie verzeild geraakt?
Het is al te gemakkelijk de fungerend voorzitter van de Raad de schuld te geven, vooral omdat de meeste politieke groeperingen die in deze Vergadering vertegenwoordigd zijn, ook deel uitmaken van de Raad.
We zijn in deze situatie terecht gekomen omdat de aanpak van de intergouvernementele conferentie gewoonweg niet meer werkt.
Hoe is het mogelijk dat de Unie beslissingen neemt van constitutionele aard als er drie nachten wordt doorgewerkt?
Wat is eigenlijk de zin geweest van die elf maanden durende intergouvernementele conferentie, die twee bijeenkomsten in conclaaf en die talloze bijeenkomsten van de Raad Algemene Zaken?
(Applaus)
Ik zou er overigens op willen wijzen, mijnheer de fungerend voorzitter van de Raad, dat de kosten daarvan voor rekening komen van de belastingbetalers.
Hoe kunnen er nu beslissingen worden genomen die een weerspiegeling behoren te zijn van de dubbele legitimiteit van de Unie, als ze worden genomen door een enkele partij?
Ik roep u hierbij op om geen intergouvernementele conferenties meer te houden achter gesloten deuren.
(Applaus)
In de verklaring over de toekomst van de Unie ­ verklaring die ik namens mijn fractie toejuich ­ wordt voor de eerste keer gerefereerd aan de noodzaak tot vernieuwing van de werkwijze van de intergouvernementele conferentie, de noodzaak tot een breder debat waarin alle betrokken partijen zich kunnen laten horen.
Een dergelijke werkwijze wordt reeds toegepast, en wel bij conventies: negen maanden, een voorspoedige bevalling...
(Applaus)
...terwijl we van Nice nog niet weten hoe het kind eruit zal zien.
Het lijkt mij werkelijk zinvol om voor het vaststellen van de toekomst van de Unie gebruik te maken van de werkwijze die bij conventies wordt gehanteerd.
Mijnheer de voorzitter van de Raad, mijnheer de voorzitter van de Commissie, geachte collega' s, samenvattend kan worden gezegd dat er wat betreft de kwesties die in Nice op de agenda stonden en die u, mijnheer Chirac, zelf heeft opgenoemd ­ het statuut van de Europese naamloze vennootschap, de Sociale Agenda, de gekkekoeienziekte, en de veiligheid op zee ­ voldoende redenen zijn om te stellen dat de Top een succes is geweest.
Het institutionele aspect daarentegen zal nader moeten worden bestudeerd alvorens we daarover kunnen oordelen.
Thans kunnen we geen beslissing nemen.
Wij willen een positieve bijdrage leveren, maar ­ en daarmee sluit ik af, mevrouw de Voorzitter - als we willen vasthouden aan onze ambities, dan dienen we het Zweedse voorzitterschap nu te vragen om de discussie hierover te openen. Hierin moeten we met de grootst mogelijke zorgvuldigheid te werk gaan, want dat is wat de Unie nodig heeft, waarbij we op positieve wijze ons defensiebeleid bevestigen en de communautaire methode tot ontwikkeling brengen.
Dat is de uitdaging waarvoor we ons nu gesteld zien.
(Applaus)
Mevrouw de Voorzitter, mijnheer de president van de Franse Republiek, mijnheer de voorzitter van de Commissie, waarde collega's, mijn fractie is geheel niet te spreken over de resultaten die de vijftien lidstaten na de weinig verheffende Top van Nice hebben geboekt. De Europese burgers zijn werkelijk met stomheid geslagen door het gebrek aan een gezamenlijke visie, het ontbreken van enige solidariteitszin en het wederzijdse wantrouwen tussen de belangrijkste Europese leiders.
Ondanks alles ben ik nog enigszins opgelucht over het resultaat dat uit de bus is gekomen. De heer Cox heeft zojuist terecht aangegeven dat dit resultaat alleen kon worden bereikt omdat men de Top absoluut wilde laten slagen.
De tegenstanders van de uitbreiding zouden anders immers geëist hebben dat de uitbreiding zou worden afgeblazen of in ieder geval voor onbepaalde tijd zou worden uitgesteld.
De volkeren van Midden- en Oost-Europa zouden hier bovendien uit hebben geconcludeerd dat hun politieke toekomst met betrekking tot de toetreding onzeker was geworden. Het is nu overigens allerminst zeker dat de uitbreiding succesvol zal verlopen, maar het is in ieder geval nog mogelijk om maatregelen te treffen teneinde deze uitbreiding te realiseren.
Verder vormt de Top een goede illustratie van de identiteitscrisis waarin de Europese Unie zich bevindt met het oog op de enorme uitdagingen waaraan ze met betrekking tot het eenwordingsproces het hoofd dient te bieden. Het gaat hier immers niet alleen om een louter institutionele crisis.
Het probleem van de vijftien lidstaten is niet zozeer dat ze moeite hebben om de juiste antwoorden op de problemen te vinden, maar dat ze weigeren de echte problemen aan te pakken.
De grote aantallen demonstranten die vlak voor aanvang van de Top naar Nice zijn getogen, hebben duidelijk gemaakt voor welke vraagstukken er een oplossing moet worden gevonden.
De groep demonstranten bestond niet uit een handjevol marginale oproerkraaiers, maar uit werknemers die de publieke opinie in hun land vertegenwoordigen.
Onder de demonstranten bevonden zich ook mensen die aan de wieg van de Europese eenwording hebben gestaan. Verder waren er mensen uit de politieke achterban van vrijwel iedere fractie hier in het Parlement.
Al deze mensen waren om dezelfde reden naar Nice getogen. Ondanks hun diversiteit vragen ze zich allen met name af wat de zin is van het eenwordingsproces waarvan de instellingen dienen te worden hervormd.
Voor wie?
Waarvoor?
Waar willen de vijftien lidstaten met Europa heen? Moet het straks uit zevenentwintig of dertig lidstaten bestaan?
Moet het meegaan in het huidige wereldwijde liberaliseringproces?
Moet de deregulering tot het bittere einde worden voortgezet?
Moet het economisch beleid geheel in het teken van de verbetering van het concurrentievermogen worden gezet?
Moet de essentie van onze samenlevingen geheel wijken voor de logica van het mercantilisme, zodat we in het geweer moeten komen om enkele uitzonderingen op de regel te bewerkstelligen? Moet alle macht in handen komen van een kleine toplaag die ver van het leven van alledag en van de burgers verwijderd is?
Wij moeten ons dan ook afvragen of er alternatieven zijn.
Ik denk hierbij aan keuzes waarin het merendeel van de burgers zich kan herkennen, en aan gezamenlijke projecten in Europa en de wereld waarvoor deze burgers zich terecht en met plezier gezamenlijk willen inzetten.
Hierbij valt te denken aan de gezamenlijke beheersing van de markten en aan projecten op economisch, sociaal, milieukundig en cultureel gebied waarmee we uiting kunnen geven aan onze gezamenlijke politieke wil. Verder moeten de sociale actoren betere toegang krijgen tot de benodigde informatie en tot de besluitvormings- en beheersprocessen binnen hun bedrijf en binnen de instellingen.
In hoeverre heeft de Europese Raad een antwoord geformuleerd op deze legitieme vragen van de burgers?
Het Handvest van de grondrechten, dat als boegbeeld had moeten dienen, is er op de Top van Nice zonder verder omhaal doorheen gejaagd.
De Europese defensie met alle militaristische franje eraan kan de Europese eenwording mijns inziens ook niet de gewenste impuls bieden.
Symptomatisch voor de situatie is dat onze vijftien lidstaten eindelijk wel een aantal tastbare maatregelen hebben kunnen treffen met betrekking tot een aantal vraagstukken die onze samenlevingen in hun greep hielden. Een aantal hoopvolle akkoorden is inmiddels gesloten.
Ik denk hierbij aan vraagstukken als de voedselveiligheid, de veiligheid op zee, de verklaring over het specifieke karakter van de sport in het licht van de mededingingsregels en het statuut van de Europese vennootschap.
In de Sociale Agenda vinden we niet de verwachte precieze doelstellingen, maar wel een aantal punten voor mogelijke actie in de komende vijf jaar.
Dat is tenminste al iets, maar er is geen duidelijk plan en zonder gezamenlijk plan blijft de hervorming van de instellingen beperkt tot een gevoelloze, onverbiddelijke koehandel tussen de lidstaten.
Tot slot ben ik net als mijn fractie van mening dat de Europese Raad van Nice beschouwd kan worden als de finale van een specifiek soort institutioneel en politiek eenwordingsproces waarvan de beperkingen aan het licht zijn gekomen en dat zijn langste tijd heeft gehad.
Er zijn heel wat vraagstukken die al langer spelen dan vandaag, maar waar we niet omheen kunnen als we een open debat over de toekomst van Europa willen aangaan. Ik denk hierbij aan het ontbreken van een gezamenlijke coherente, leesbare en inspirerende blauwdruk; de weigering om een publiek en transparant debat te voeren over de mogelijke opties, in naam van een bij uitstek liberale consensus, die ervoor verantwoordelijk is dat iedere vorm van onafhankelijkheid ten opzichte van de gevestigde orde met argwaan wordt bekeken; de aanscherping van de machtsverhoudingen tussen de partners van deze Gemeenschap; en de buitengewone concentratie van de macht bij de regeringen, ver van de burgers.
Ik dank u allen hartelijk.
Mijnheer de president, ik prijs u voor het uithoudingsvermogen waarvan u tijdens deze marathon van Nice blijk hebt gegeven, maar verder gaan mijn lofuitingen niet.
Ik betreur het namelijk dat u uw uithoudingsvermogen niet hebt gebruikt om resultaten te bereiken met betrekking tot de vraagstukken die ter tafel zijn gebracht.
U hebt ons laten weten dat de Top van Nice succesvol mag worden genoemd omdat er een akkoord is bereikt.
Ik ben er echter niet van onder de indruk. Iedereen wist bovendien dat het Franse voorzitterschap om met name binnenlandse politieke redenen tot elke prijs een akkoord wilde sluiten in Nice.
U hoeft zich echter geen illusies te maken: niemand laat zich hier beetnemen.
De onenigheid die tijdens deze Top tussen de vijftien lidstaten bestond geeft aan wat we straks kunnen verwachten.
Iedereen met gezond verstand begrijpt immers dat een toekomstig federaal Europa met 27 of 28 lidstaten veel problemen zal veroorzaken.
Het meest verwonderlijk is dat u aan deze hersenschim van een federaal Europa blijft vasthouden, terwijl de opiniepeilingen aangeven dat alle Europese volkeren hier grotendeels vijandig tegenover staan.
Ik wil in het bijzonder namens de Franse leden van mijn fractie laten weten dat de deugden die dit Europa worden toegekend in voortdurend contrast staan met de onregelmatigheden die het dagelijkse functioneren van de Unie kenmerken.
Mensen zoals u die de verantwoordelijkheid hiervoor dragen, zien zich genoodzaakt om zich steeds meer met het manipuleren van de media en de publieke opinie bezig te houden.
Het is duidelijk welke methode hierbij wordt toegepast: de bewijslast wordt voortdurend naar de toekomst doorgeschoven, er worden inhoudsloze beslissingen genomen of besluiten die pas veel later ten uitvoer hoeven worden gebracht.
De Top vormt min of meer het hoogtepunt van deze strategie van de goochelkunst.
Allereerst hebben de vijftien lidstaten in allerijl en met het traangas nog in de ogen het Handvest van de grondrechten getekend.
Dit bijzonder dubbelzinnige document is door sommigen gepresenteerd als een uiterst belangwekkende tekst die als inleiding van een toekomstige Europese grondwet moet dienen. Anderen beschouwen dit Handvest daarentegen alleen maar als een intentieverklaring zonder enige rechtgrondslag.
Deze tekst is bejubeld als het democratische summum van het Europa van de burgers. Uiteraard heeft niemand zich afgevraagd hoe de volkeren hierover denken.
Mijnheer de president, u hebt deze tekst samen met uw eerste minister gepresenteerd als de triomf van het wereldlijke karakter van de Franse staat. Kanselier Schröder noemde de tekst de overwinning van het Duitse religieuze gevoel.
Het moge duidelijk zijn dat de Franse lezing van het Handvest absoluut niet overeenkomt met de Duitse.
Dat is werkelijk het toppunt!
Op de Top van Nice is verder een Europese Sociale Agenda aangenomen, maar dit document heeft geen enkele bindende waarde.
In de Sociale Agenda wordt een aantal doelstellingen genoemd voor de komende vijf jaar. De lidstaten zijn echter vrij om te bepalen of ze zich aan deze doelstellingen willen binden of niet.
Voorts is op de Top aangekondigd dat er een akkoord is bereikt over de veiligheid op zee.
God allemachtig, is er dan eindelijk een doorslaggevend akkoord over dit vraagstuk?
Helaas, het betreft hier slechts een beslissing om de ministers van Vervoer te verzoeken overeenstemming te bereiken over de maatregelen die getroffen moeten worden.
Naast dit prachtige resultaat is er verder de aankondiging dat er een bureau voor de voedselveiligheid wordt opgericht, maar dat dit bureau zijn deuren niet voor 2002 zal openen.
Als bekroning van de Top hebben de Europese leiders in Nice besloten om de institutionele werkzaamheden in 2004 voort te zetten, waarbij het gaat om de verduidelijking van de Europese Verdragen, de toekenning van een precieze status aan het Handvest van de grondrechten en de afbakening van de bevoegdheden tussen de Unie en de lidstaten. Het spijt me dat ik niet meer punten kan opnoemen.
Het lijkt wel alsof ze een klap van de molen hebben gekregen.
Dit federale Europa met zijn schijnheilige uitvluchten en hypocriete plechtige akkoorden voor de toekomst begint steeds meer te lijken op een kaartenhuis dat steeds hoger wordt gebouwd, maar waarvan de basis reeds wankelt. De echte les van Nice is immers dat dit een enorm grote historische misrekening is, waardoor Europa zich sinds het Verdrag van Maastricht steeds meer in de richting van de afgrond beweegt.
Zonder steun van het volk - er bestaat overigens geen Europees volk - zullen de lidstaten onder druk van de publieke opinie in hun land, steeds meer moeten opkomen voor hun nationale belangen. Zo dient het in het Verdrag van Amsterdam vastgelegde en reeds achterhaalde maximumaantal afgevaardigden te worden vergroot en moet het aantal Europese commissarissen worden uitgebreid tot 27, terwijl de huidige Commissie van de Vijftien al niet in staat is om goed te functioneren.
Mijnheer de president, ik wil benadrukken dat Frankrijk na Nice opnieuw als verliezer uit de bus is gekomen. Uit angst dat Frankrijk binnen de Raden van ministers minder zeggenschap zou krijgen dan Duitsland, bent u op alle andere terreinen door de knieën gegaan.
Zo zal het aantal Franse afgevaardigden in dit Parlement worden teruggebracht van 87 naar 74 - ik geef toe, het is geen groot verlies - terwijl Duitsland de beschikking blijft houden over zijn 99 afgevaardigden, en dus geen enkele afgevaardigde prijs hoeft te geven. U zou tenminste het aantal Franse afgevaardigden moeten handhaven voor de mensen die geloven dat dit Parlement ergens toe dient.
Het eindresultaat is abracadabra.
Niemand begrijpt meer iets van de regels die aan het functioneren van deze gasfabriek ten grondslag liggen.
Vrijwel iedereen is ontevreden over het bereikte akkoord. Dit geldt in het bijzonder voor de zogenaamde kleine landen.
Het enige duidelijke resultaat is dat de Europese natiestaten tegen wil en dank worden gereduceerd tot provincies van een autoritaire federale staat die, als we niet oppassen, zich in dienst zal stellen van de strategische en militaire doelstellingen van de Verenigde Staten.
Wij moeten deze krankzinnige situatie waarin de Europese natiestaten hun soevereiniteit aan de Unie overdragen onmiddellijk beëindigen.
Om die reden willen we de president van de Franse Republiek verzoeken om te zijner tijd het Franse volk door middel van een referendum te raadplegen over dit Verdrag.
(Applaus)
Mevrouw de Voorzitter, waarde collega's, ik ben echt verbaasd over de masochistische neigingen van de Franse politieke leiders, die zich opnieuw tijdens deze Europese stoelendans hebben laten beetnemen.
Nadat ze zich geheel bij de cohabitatie hadden neergelegd, hebben ze vervolgens een Verdrag geaccepteerd dat tegen iedere prijs in Nice getekend moest worden, alsof het lot van Duitsland ervan afhing.
Portugal en België hebben bij deze gelegenheid een belangrijkere rol kunnen spelen dan Frankrijk, dat op alle terreinen heeft toegegeven en dus niets heeft gewonnen, behalve dan een vage uitzonderingsbepaling op cultuurgebied. Deze door de heer Védrine bedachte uitzonderingsbepaling zou zowel in de nationale als communautaire behoeften moeten voorzien.
Ik denk dat zelfs Edgar Faure zich in zijn graf zou omdraaien als hij dit zou horen!
Onze zogenaamde leiders, die niet bij machte zijn een vijftigtal richtlijnen anders dan bij beschikking - of beter gezegd per decreet ­ in het nationale recht om te zetten, accepteren hier zonder blikken of blozen dat de Franse vertegenwoordiging in het Europees Parlement met 20% wordt teruggebracht, terwijl de Franse afgevaardigden in dit Parlement wel geacht worden om, via de medebeslissing, de Franse belangen te behartigen.
Voor Frankrijk pakt ieder nieuw Verdrag helaas slechter uit dan het vorige, al past het wel in de logica van Maastricht; die stomme zet van Mitterrand zou nu wel eens slecht voor ons kunnen uitpakken.
De arme heer Chirac dacht dat Nice hem goed zou doen en de heer Jospin geloofde evenzeer in de beloftes van Gerhard als Jaurès in een universele vrede!
Het zal duidelijk worden in welke situatie al deze mensen Frankrijk hebben meegesleurd wanneer de Europese zeepbel uiteenspat en de Fransen met een kater zitten, omdat ze opnieuw zijn bedrogen door hun slechte leiders, die alleen hun eigen belangen nastreven.
Mevrouw de Voorzitter, mijnheer de president, de EDD-Fractie betreurt het dat het voorzitterschap geen gevolg heeft gegeven aan de boodschap die het in juli had meegekregen.
In Nice heeft het voorzitterschap de technocratische macht van de Unie vergroot.
De crisis met de Commissie vormde kennelijk geen aanleiding om de rol en het functioneren van die instelling te hervormen.
Er is ons enkel voorgesteld om de bevoegdheden van haar voorzitter te vergroten. Ik vraag mij af of we zo het slechte functioneren van de Commissie kunnen voorkomen, zoals dat tijdens de Commissie-Santer aan het licht is gekomen.
Uit de onderhandelingen van de afgelopen dagen is gebleken dat er sprake was van een belachelijke koehandel, waarin de landen om het hardst streden voor meer invloed.
Pas in 2004 zal er gesproken worden over de herverdeling van de bevoegdheden en zullen de doelstellingen van de Europese Unie worden verduidelijkt. Het is evenwel duidelijk dat standaardisering de regel blijft.
Er wordt gesproken over pariteit tussen de grote lidstaten, maar het is duidelijk dat van gelijkheid geen sprake is. Eén land krijgt immers 27 extra zetels toebedeeld.
Wat een hypocrisie!
In Nice had men het recht van iedere lidstaat moeten erkennen om binnen de Raad te worden gehoord.
Eén stem per lidstaat zou hiertoe hebben volstaan. De stemmen zouden dan niet eindeloos opnieuw gewogen hoeven worden om te beoordelen of er van een gekwalificeerde meerderheid gesproken kan worden.
Als we rekening hadden gehouden met de bestaande belangen en verschillen binnen de Raad, zouden we geen debatten hoeven voeren over het aantal commissarissen waaraan iedere lidstaat vasthoudt.
Ik heb een commissaris horen pleiten voor beëindiging van de uitzondering op cultureel gebied en voor uitbreiding van de gekwalificeerde meerderheid tot artikel 133 inzake de internationale onderhandelingen. Ik moet zeggen dat ik persoonlijk na zo'n betoog het verlies van een commissaris niet zo erg vind.
Dit Parlement zou de wil van een gekozen meerderheid moeten uitdrukken die de beslissingen van de ministers bekrachtigt. Deze ministers dienen zelf verantwoording af te leggen aan hun eigen nationale parlementen.
U hebt voor een andere opzet gekozen en dat betreuren wij ten zeerste want noch Europa, noch de afzonderlijke lidstaten zijn bij deze opzet gebaat.
Wat de conclusies van de Top betreft, moet ik met verbazing constateren dat er een groot verschil bestaat tussen enerzijds de betogen over de diensten van algemeen belang en anderzijds de ontmanteling van de postdienst, die als agendapunt voor deze vergaderperiode staat ingeschreven.
Ik vrees dat de in de Sociale Agenda opgenomen doelstelling van volledige tewerkstelling hetzelfde lot is beschoren als de diensten van algemeen belang.
Net als Europa is ook dit voorzitterschap een mislukking.
Het gemeenschappelijk belang is niet gebaat bij de ondertekening van een Verdrag waarin de oplossing tegen de wens van de burgers in gezocht wordt in de overdracht van steeds meer soevereiniteit.
In navolging van de Economische en Sociale Raad zou ik willen zeggen dat het openbare debat in Europa ernstig tekort schiet.
Soms wordt het debat uit gemak vermeden of ingekort, soms wordt er beweerd dat er geen tijd voor is. Soms vindt het debat wel plaats, maar wordt er alleen maar geluisterd naar deskundigen en vooraanstaande mensen en oefenen alleen zij daadwerkelijk invloed uit op het besluitvormingsproces.
Er ontstaat dan echter wel een situatie waarin de burgers zich niet betrokken voelen bij de besluitvorming, die evenwel direct op hen van toepassing is.
Mijn fractie is teleurgesteld over dit Verdrag en ongerust over wat het voor ons in petto heeft. Wij zullen ons dan ook op alle manieren tegen dit Verdrag verzetten.
­ (DE) Mevrouw de Voorzitter, mijnheer Chirac, het verheugt mij dat u, in tegenstelling tot de vorige keer, nu wel tijd hebt om ook naar mijn betoog te luisteren.
Ik zie daarin een verheugend bewijs van de inmiddels ingetreden ontspanning.
Toen ik op het resultaat van Nice wachtte, dacht ik aan mijn oude wiskundeleraar.
Als twee van de vier opdrachten niet waren opgelost, was dat voor hem onverbiddelijk onvoldoende.
Tot zondag laat was die beoordeling ook voor Nice denkbaar.
Er werd echter toch nog een compromis bereikt.
Een compromis betekent nu eenmaal dat het optimum niet wordt bereikt.
Toch kunnen wij uit Oostenrijks standpunt met dit resultaat leven.
Persoonlijk ben ik vooral ingenomen met het feit dat alle fases van de sanctieprocedure aan het gerecht worden toevertrouwd, en in de eerste plaats dat het Europees Hof van Justitie een controlemogelijkheid krijgt.
Als Oostenrijker weet ik waarover ik het heb.
De rechtsstaat heeft het gewonnen van de politieke willekeur.
Vele sprekers hekelden de geringe vooruitgang op het gebied van de gekwalificeerde meerderheid.
Ik bekijk dat veel rustiger.
Waar staatshoofden en regeringsleiders zich op bepaalde terreinen terughoudend hebben opgesteld, zullen ze na vele uren onderhandelen zeker niet voor de grap hun vetorecht hebben gebruikt.
Aan de basis hiervan liggen zware problemen, grote bezorgdheid en het feit dat de wil van het volk niet mag worden genegeerd, maar au sérieux moet worden genomen.
Hoe moet het Europese gevoel, waarover vaak wordt gesproken, worden bevorderd, als met de bezorgdheid van de burgers geen rekening wordt gehouden?
Voor vele burgers gaat het nog te snel.
Voor velen is de haven voor de Europese Unie nog niet in zicht.
Ik vind het beter bedachtzaam en met overleg kleine stappen te ondernemen dan naar een mogelijk bankroet toe te hollen.
Zorgwekkend is in elk geval - de heer Poettering en ikzelf hebben daar overigens reeds voor gewaarschuwd - dat het instrument van de versterkte samenwerking als ontwijkingstrategie kan worden gebruikt op de terreinen waarop niet met een gekwalificeerde meerderheid kan worden beslist.
Die handelwijze zou niet alleen strijdig zijn met de ultima ratio-clausule, maar volgens mij ook een ernstig gevaar voor de ontwikkeling van de Unie inhouden.
Hartelijk dank, mijnheer Hager.
In dit stadium van het debat wil ik graag opnieuw het woord geven aan de fungerend voorzitter van de Raad. President Jacques Chirac wil immers graag reageren op de betogen van de fractievoorzitters.
Mijnheer de president, ik geef u nu het woord.
Ik wil president Jacques Chirac hartelijk danken voor zijn aanwezigheid hier vanochtend, voor zijn betoog en voor zijn antwoorden op de vragen van de fractievoorzitters.
(Het debat wordt nu onderbroken en om 15.00 uur hervat)
STEMMING
Mijnheer de Voorzitter, om te beginnen zou ik willen vragen dat wij voor de stemming controleren of er voldoende leden aanwezig zijn voor de vereiste 314 stemmen. Anders moeten wij misschien eerst de beide andere verslagen afhandelen.
Er bestond namelijk enige verwarring over hoe lang de onderbreking zou duren. Wij moeten ervoor zorgen dat het compromis dat wij hebben bereikt, niet in gevaar wordt gebracht door het feit dat enkele leden niet weten dat wij er nu reeds over stemmen.
Over het onderwerp zelf wil ik kort een technische opmerking maken.
Het is een ingewikkeld onderwerp.
Wij moeten de vooruitgang in de geneeskunde ondersteunen, maar rekening houden met de bescherming van proefpersonen.
Onze commissie heeft het verslag met eenparigheid goedgekeurd.
Desondanks zijn er amendementen ingediend, zoals de commissaris terecht heeft gezegd.
Het gaat hier om compromisamendementen met de bedoeling tot overeenstemming te komen met de Raad.
De Raad heeft ons aangeboden de essentie van het verslag aan te nemen, mits de formulering van enkele passages wordt gewijzigd.
Dat is de reden van deze amendementen, de zogenaamde compromisamendementen, van drie fracties.
Ik geloof dat deze niet alleen het standpunt van drie fracties weergeven, maar ook van andere fracties, maar die hebben deze om technische redenen niet kunnen ondertekenen.
Daarom wil ik het Parlement verzoeken, deze compromisamendementen aan te nemen en de nieuwe amendementen, die andere fracties nu hebben ingediend, niet aan te nemen, om het compromis met de Raad niet in gevaar te brengen.
Niet omdat ik inhoudelijk tegen deze amendementen ben, maar omdat ik het compromis met de Raad wil behouden en een bemiddelingsprocedure met de Raad omwille van een amendement wil vermijden.
Met het oog op dit compromis, wil ik de Voorzitter verzoeken dat wij over amendement 22, dat aan het begin van de stemlijst staat, pas stemmen na amendement 43, omdat dit het compromis met de Raad weergeeft en amendement 22 het oorspronkelijke standpunt van onze commissie verwoordt. Dit laatste amendement zouden wij alleen moeten aannemen als er in het Parlement geen meerderheid voor het compromis wordt gevonden.
Vóór de stemming over amendement 22
Mijnheer de Voorzitter, om elke verwarring te vermijden: daar wij het compromis hebben aangenomen, wil ik het Parlement aanbevelen, tegen amendement 22 te stemmen.
Dat strookt met het compromis met de Raad.
Dank u wel voor uw steun!
(De Voorzitter verklaart dat het aldus gewijzigde gemeenschappelijk standpunt is goedgekeurd)
Verslag van mevrouw Honeyball (A5-0356/2000), namens de Commissie regionaal beleid, vervoer en toerisme, over het voorstel voor een richtlijn van het Europees Parlement en de Raad inzake de bepalingen op het gebied van de zomertijd (COM(2000) 302 - C5-0322/2000 - 2000/0140(COD))
Mijnheer de Voorzitter, ik zou graag willen weten of de bevoegdheid van het Europees Parlement voor de zomertijd een nieuwe verworvenheid van Nice is.
Mijnheer de Voorzitter, ik heb voor dit verslag over de reglementering van proeven voor nieuwe geneesmiddelen gestemd.
Voordat ik van Bergamo naar Straatsburg vertrok, heb ik de gepensioneerde Giuseppe Rossi uit Bergamo hierover verteld.
Hij heeft me gezegd dat hij heel tevreden was over deze voorschriften, maar hij drong erop aan het Parlement te zeggen dat ouderdomsziekten de voorrang moeten krijgen bij de keuze van de ziekten waarvoor nieuwe behandelwijzen worden gezocht en klinische proeven worden gedaan. Ik doe dat graag.
Ouderen hebben namelijk geen tijd om op proeven te wachten, in tegenstelling tot jongeren. Daarom moeten ziekten waaraan vooral ouderen lijden de voorrang krijgen.
De UEN-Fractie heeft zich achter het verslag van de heer Liese geschaard.
Er moet immers een einde komen aan de grote verscheidenheid aan wettelijke en bestuursrechtelijke bepalingen binnen de lidstaten op het gebied van klinische proeven.
Verder is het wenselijk om de ontwikkeling van medicijnen in de Gemeenschap te bevorderen teneinde patiënten betere kansen te kunnen bieden op een doeltreffende behandeling.
Voorts dient er een oproep te worden gedaan op de onderzoekswereld en de ministers van Volksgezondheid in de verschillende lidstaten om meer aandacht te besteden aan geneesmiddelen voor kinderen. Tweederde van de medicijnen die kinderen krijgen toegediend zijn voor volwassenen ontwikkeld.
Wegens gebrek aan gegevens wordt bij het verlenen van vergunningen voor het in de handel brengen van medicijnen niet gekeken naar de eventuele gevolgen voor het kind.
Bij het verstrekken van medicijnen aan kinderen baseert de arts zich vaak op zijn eigen ervaringen.
Wij dienen de farmaceutische laboratoria dan ook te stimuleren om producten te ontwikkelen die specifiek voor kinderen en ter bestrijding van kinderziekten bestemd zijn. Zo dienen dosering en type medicijn aan het organisme van kinderen te zijn aangepast.
Het verslag van dr. Liese voorziet in de vaststelling van kortere termijnen, de harmonisatie van procedures en vooral ook een betere bescherming van met name kinderen.
Wat dit laatste punt betreft werden de laboratoria vaak ontmoedigd door de complexiteit van de klinische proeven. Wellicht zullen deze laboratoria deze blijk van goede wil van zowel veel lidstaten als ons Parlement beschouwen als een aanmoediging om de markt van medicijnen voor kinderen te ontwikkelen, ook al zal de omvang van deze markt niet groot genoeg voor hen zijn om hun investeringen terug te verdienen.
De legitieme wens om in de Unie patiënten te beschermen die aan proeven deelnemen is overigens onlosmakelijk verbonden met de naleving van het subsidiariteitbeginsel.
Er moet dus heel precies omschreven worden wat onder het verlenen van toestemming verstaan wordt.
Wij zijn van mening dat proeven op personen die niet in staat zijn hun geïnformeerde toestemming te geven, verboden moeten worden.
In dit opzicht zijn wij dan ook ingenomen met de wens van dr. Liese om zo strikt mogelijke criteria aan te leggen ten aanzien van de toestemming van dergelijke personen.
Wij zijn overigens van mening dat in het nationale recht moet worden vastgelegd wat onder deze toestemming dient te worden verstaan.
Er dienen weliswaar duidelijke regels te worden opgesteld, maar de lidstaten moeten het recht behouden om meer bindende wetgeving op te stellen, zoals bijvoorbeeld het geval is in Frankrijk.
Zo kan het subsidiariteitbeginsel op intelligente wijze worden toegepast.
Verslag-Honeyball (A5-0356/2000)
Mijnheer de Voorzitter, de gepensioneerde Enrico Perniceni uit Locatello Imagna, in de provincie Bergamo, mijn woonplaats, had gehoord van deze richtlijn en heeft mij gezegd: "Mijnheer Fatuzzo, ik ben werkelijk heel oud, maar ik wou dat mijn tijd nooit kwam.
Maar als mijn tijd echt moet komen, dan wil ik dat die in de hele Europese Unie hetzelfde is!
Ik verzoek u dus voor te stemmen, want het is goed dat Europa een Europese tijd heeft, na de Europese munt, het Europees Parlement en de Europese vlag.
Ik geloof namelijk dat het een goed idee is definitief dezelfde zomertijd in alle lidstaten van de Europese Unie in te voeren." Daarom heb ik voor gestemd.
­ (EN) Ik wil mijn collega Mary Honeyball graag feliciteren met haar eerste verslag voor het Europees Parlement.
De lidstaten moeten zelf kunnen beslissen over het instellen van een zomertijd, maar het is wel terecht dat de EU de data van ingang en beëindiging daarvan harmoniseert.
Ik ben blij met de afspraak dat de zomertijd in zal gaan op de laatste zondag van maart, en afloopt op de laatste zondag van oktober.
Gegeven de noodzaak van planning in bepaalde sectoren zoals vervoer, communicatie, toerisme, informatica en andere technologieën, juich ik het voorstel toe om deze regeling op vaste basis elke vijf jaar opnieuw door de Commissie te laten bekijken.
Zomertijd is in de praktijk de normale tijd geworden.
Er is dan ook reden om een vraagteken te plaatsen bij het begrip "zomertijd" , omdat het gaat om zeven van de twaalf maanden, dat wil zeggen het grootste deel van het jaar.
­ (FR) Moeten we het verschil tussen zomer- en wintertijd terugdraaien, dat tijdens de oliecrisis was ingesteld als energiebesparende maatregel en tot 2001 werd verlengd?
We kunnen er niet omheen dat deze maatregel zijn belang en nut grotendeels verloren heeft. Het staat niet langer vast dat deze maatregel nog beantwoordt aan zijn oorspronkelijke doel van energiebesparing Hij heeft enkel nog een symbolische waarde.
Naast het vraagstuk van de luchtverontreiniging dienen we rekening te houden met het feit dat het instellen van de zomer- en wintertijd in maart en oktober het leven sterk kan ontregelen. Dit geldt in het bijzonder voor kinderen.
In het verslag, dat de Commissie heeft laten opstellen om haar voorstel te motiveren, wordt geconstateerd dat er onvoldoende betrouwbare gegevens beschikbaar zijn en dat de bestaande studies elkaar tegenspreken. Er wordt dan ook geen enkel steekhoudend argument in deze tekst genoemd om het verschil tussen zomer- en wintertijd te handhaven.
De Commissie stelt evenwel voor om de overgang van zomer- naar wintertijd en vice versa voor onbepaalde tijd vast te leggen.
Ze wil zomer- en wintertijd aan de lidstaten en kandidaat-landen opleggen, zonder rekening te houden met de specifieke geografische eigenschappen van deze landen.
Niets ontsnapt aan de wens van de Commissie om alle aspecten van het leven te standaardiseren, zelfs niet de tijd!
In Brest moet het altijd even laat zijn als in Brest-Litovsk.
De voordelen van het handhaven van de tijdzones wegen dus niet op tegen de voordelen van de standaardisatie.
Lang leve de uniforme federale tijd!
Op grond van het subsidiariteitbeginsel dienen de lidstaten zelf hun tijdregeling te kunnen bepalen.
De nationale regeringen moeten zich dit recht niet laten afnemen.
Ze moeten daarentegen de wensen blijven vervullen van de burgers door wie ze gekozen zijn.
In tegenstelling tot hetgeen de Commissie voorstelt, denk ik dat we het verschil tussen zomer- en wintertijd beter kunnen opheffen en in ieder geval voor Frankrijk moeten kiezen voor een systeem dat het hele jaar door gebaseerd is op GMT + 1 uur.
In het eerste amendement wordt het voorstel van de Commissie verworpen om de op zomer- en wintertijd gebaseerde tijdregeling voor onbepaalde tijd vast te leggen. In het andere amendement wordt de lidstaten en de Europese instellingen de mogelijkheid geboden om op deze regeling terug te komen.
Mijnheer de Voorzitter, ik zou een stemverklaring willen afleggen over het verslag-Honeyball.
Het spijt me, mevrouw, maar ik heb geen aanmelding voor een stemverklaring van u.
Zoals u weet, moet dat van tevoren schriftelijk worden aangevraagd.
Kennelijk is dat niet gebeurd en ik wil u vragen om begrip voor het feit dat ik geen uitzondering kan maken, want anders handelen wij in strijd met het Reglement van het Parlement.
Dan gaan wij nu verder met de stemverklaringen over het verslag-Cerdeira Morterero.
Verassend genoeg krijgt nu de heer Fatuzzo het woord.
Ik vraag me af welke pensioensgerechtigde hem nu iets in het oor heeft gefluisterd!
Verslag Cerdeira Morterero (A5-0355/2000)
Het zal u verbazen, mijnheer de Voorzitter, maar deze keer is het de heer Carlo Fatuzzo, toerist, die de geachte afgevaardigde Carlo Fatuzzo voor zijn vertrek heeft gezegd ­ af en toe praten we namelijk voor de spiegel met elkaar: "Nu je over de bescherming van slachtoffers debatteert, moet je niet vergeten dat ik de afgelopen zomer als toerist in Spanje ben geweest.
Ik ben meteen naar de Spaanse politie gegaan en heb in een mum van tijd aangifte van diefstal gedaan.
Maar toen ik terug was in Italië, geachte afgevaardigde Fatuzzo" , aldus de toerist Carlo Fatuzzo, "moest ik, om een nieuwe identiteitskaart en een nieuw rijbewijs aan te vragen, nog een keer aangifte doen bij de Italiaanse politie en de marechaussee.
Voor dezelfde beroving heb ik twee keer dezelfde aangifte moeten doen.
Deze richtlijn die de procedure vereenvoudigt is dus van harte welkom!"
- (PT) De status van het slachtoffer in de strafprocedure wordt niet steeds naar behoren beschermd.
Terwijl deze kwestie al sinds het begin van de jaren tachtig door verschillende instrumenten van de Raad van Europa wordt bestreken, kwam zij binnen de Europese Unie, in de Raad, pas in 1998 aan de orde.
De Commissie heeft tijdens de voorbereiding van de Europese Raad van Tampere in 1999 een voorstel ingediend waarin zij een reeks maatregelen voor het voorkomen van victimisatie en het verlenen van bijstand en hulp aan slachtoffers vaststelt. Daarbij dringt zij aan op de noodzaak minimumregels voor de bescherming van slachtoffers uit te vaardigen, met name inzake de toegang tot de rechter en het recht op schadevergoeding, met inbegrip van de gerechtskosten.
Dit laatste voorstel ligt ten grondslag aan het onderhavige verslag, dat over het geheel genomen onze goedkeuring wegdraagt. Wij zijn bijzonder ingenomen met de vereenvoudigde toegang tot de rechten, de rechter en de juridische informatie en met de bevordering en bescherming van de rechten van het slachtoffer voor wat de vergoeding van verlies en schade middels afdoende compensatiemaatregelen betreft.
Wij staan zeer positief tegenover een versterking van de status van de slachtoffers van misdrijven en wij zijn dan ook in beginsel heel blij met het initiatief voor een kaderbesluit in dezen, dat de Portugese Republiek heeft gepresenteerd.
Wij vinden het vooral heel positief dat men op Europees niveau beginselen vaststelt voor de behandeling van slachtoffers van misdrijven; de lidstaten moeten echter zelf zorgen voor de uitwerking van de details.
Wij vinden wel dat een paar kwesties uitvoeriger moeten worden geanalyseerd, en wij wijzen op het volgende:
Vrijheid van vereniging is van fundamenteel belang in een democratische rechtsstaat, en wij verzetten ons dan ook tegen de eis dat ideële organisaties door de lidstaat moeten worden erkend om hulp te mogen bieden aan een slachtoffer van een misdrijf.
Verder vinden wij openbaarheid een voorwaarde voor het vertrouwen van de burgers in de uitvoerende en de rechterlijke macht, en wij zijn dan ook tegen algemene regels die de pers aan banden leggen waar het gaat om berichtgeving over hetgeen naar voren is gekomen tijdens een openbaar proces.
Uitzonderingen (bijvoorbeeld geheimhouding betreffende rechtszaken over zedenmisdrijven en kinderpornografie) op de openbaarheid van zittingen van de rechtbank moeten dan ook tot een nauwkeurig omschreven minimum worden beperkt.
Tenslotte vinden wij het een goed idee dat men kan "meeluisteren" (bijvoorbeeld via een videoconferentie), als aan te nemen valt dat een getuige of een klagende partij uit angst of om een andere reden niet vrijuit de waarheid kan spreken in aanwezigheid van de verdachte.
­ (EN) Ik ben blij met dit verslag van mijn collega Carmen Cerdeira.
Het verslag pleit ervoor alle slachtoffers van een misdrijf in welk EU-land dan ook eenzelfde minimumbehandeling te waarborgen.
Er zouden passende maatregelen genomen moeten worden om de slachtoffers van een misdrijf de volgende rechten te kunnen geven: het geven en ontvangen van informatie; communicatiefaciliteiten; betrokkenheid bij de procedure en toegang tot gratis rechtshulp; een passend niveau van bescherming en privacy; de mogelijkheid om een schadevergoeding te eisen bij een strafprocedure; en een op bemiddeling gebaseerde geschillenregeling.
Het slachtoffer moet worden behandeld als iemand die zich in een bijzondere situatie van verwarring en angst bevindt ­ gevoelens die waarschijnlijk nog verhevigd worden indien het misdrijf plaatsvond in een andere lidstaat dan die van het slachtoffer.
­ (EN) Hoewel wij de inhoud van het verslag ondersteunen en veel sympathie op kunnen brengen voor de slachtoffers van een misdrijf waar dan ook in Europa, heb ik als Brits conservatief toch mijn reserves bij bepaalde aspecten van het verslag.
Ik meen dat wij voldoende bescherming bieden aan dergelijke slachtoffers op basis van artikel 6 van het Verdrag tot bescherming van de rechten van de mens van de Raad van Europa, en dit verslag is opnieuw een voorbeeld van onnodige Europese inmenging op een terrein dat reeds wordt bestreken door overeenkomsten tussen de lidstaten, alsmede tussen 25 andere, niet-EU-leden van de Raad van Europa.
De Britse Conservatieve Partij geeft geen steun aan door de EU voorgeschreven maatregelen ter harmonisering van het strafrecht in de EU. Dat moet de bevoegdheid van de lidstaten blijven.
­ (EN) Mevrouw de Voorzitter, ik sta voor honderd procent achter dit verslag over een betere bescherming voor slachtoffers van een misdrijf, een verslag dat opnieuw blijk geeft van het engagement van de EU om de misdaad te bestrijden en onze burgers te beschermen.
Wij pogen hier te bewerkstelligen dat de rechten en belangen van slachtoffers van een misdrijf beter worden gerespecteerd in alle EU-lidstaten, zelfs wanneer het misdrijf zelf plaatsvond buiten het gebruikelijke land van verblijf van het slachtoffer.
Dat betekent dat veel reizigers en vakantiegangers zullen kunnen profiteren van dit Europese initiatief.
Deze maatregel zal de slachtoffers van een misdrijf in staat stellen om een volledige, onmiddellijke en effectieve schadevergoeding te eisen voor de geleden schade, indien mogelijk van de zijde van degene die de misdaad beging.
Bestrijding van de misdaad is van cruciaal belang voor mijn kiezers in het noordwesten.
De Labour-regering pakt misdaad en ordeverstoring hard aan.
Sinds de Labour-partij aan de macht is, is het aantal misdaden sinds 1997 al met 10% gedaald.
Inbraken zijn met 21% gedaald en autodiefstallen met 15% - dat zijn de laagste niveaus in het afgelopen decennium.
De al zes jaar durende terugloop van het aantal politiemensen is een halt toe geroepen en met de 9000 extra rekruten bereikt het aantal politiemensen een ongekend record.
In de troonrede is met zoveel woorden gezegd dat samenwerking onze volgende stap zal moeten zijn om misdrijven met geweldpleging en ordeverstoring verder terug te kunnen dringen.
De Tories hebben daarentegen niets anders te bieden dan stijgende misdaadcijfers en teruglopende investeringen.
Hun staat van dienst op het gebied van rechtshandhaving en orde spreekt voor zich: gedurende hun regeringsperiode steeg de kans om slachtoffer te worden van een inbraak van 1 op 32 naar 1 op 13; de kans om het slachtoffer te worden van een misdrijf met geweldpleging verdriedubbelde.
Mevrouw de Voorzitter, de Labour­regering is vastbesloten om hard op te treden tegen de misdaad en de oorzaken ervan hard aan te pakken.
Door een grotere bescherming van de slachtoffers van een misdrijf overal in Europa te introduceren, zullen onze burgers een groter vertrouwen krijgen in het rechtssysteem en de politie, niet alleen in het Verenigd Koninkrijk, maar in de gehele Europese Unie.
(De vergadering wordt om 13.00 uur onderbroken en om 15.00 uur hervat)
Europese Raad / Frans voorzitterschap (voortzetting)
Aan de orde is de voortzetting van de gecombineerde behandeling over:
het verslag van de Europese Raad en de verklaring van de Commissie over de bijeenkomst van de Europese Raad van 7 t/m 10 december 2000 te Nice;
de verklaring van de fungerend voorzitter van de Raad over het Frans voorzitterschap.
Mijnheer de Voorzitter, een motie van orde.
Dit is zeer relevant voor de zaak die wij hier op dit moment bespreken aangezien het te maken heeft met persvrijheid en de onafhankelijke eigendom van de media in Rusland.
Een aantal uren geleden werd de eigenaar van het leeuwendeel van de Russische onafhankelijke televisie, de heer Vladimir Goesinski, gearresteerd in Spanje.
Er is mij verteld dat hij naar Rusland zal worden gedeporteerd.
Ik wil graag protest aantekenen tegen deze zeer ernstige ontwikkeling en vragen om de zaak te onderzoeken.
De heer Goesinski bevindt zich op dit moment in een vliegtuig op weg naar Madrid, van waaruit hij wellicht gedeporteerd zal worden vanwege zijn kritiek op de Russische overheid in zijn media-activiteiten.
Lord Bethell, ik denk dat wij het met u eens zijn.
Wij zullen deze zaak nagaan.
Wij nemen er nu kennis van en uiteraard zijn onze gevoelens dezelfde als die van u dat de persvrijheid in dit werelddeel gediend moet blijven.
­ (FR) Mijnheer de Voorzitter, het is nu aan mij om de aanwezige voorzitter van de Commissie en de vertegenwoordigers van het bijna verstreken voorzitterschap van de Raad te begroeten. Ik wil hier benadrukken dat er nog nooit zoveel eensgezindheid in dit Parlement heeft bestaan als nu over de resultaten van deze Top.
Vanochtend hebben alle fracties gesproken over een mislukking.
Ik denk dat het vooral een mislukking mag worden genoemd omdat we sinds Nice weer een stap verder verwijderd zijn van de Europese eenwording en onze Europese droom.
Waaruit bestaat nu precies deze droom?
Het gaat ons niet om het bewerkstelligen van een handelszone of een ruimte van overleg.
Voor ons heeft de Europese droom betrekking op een continent waarop sprake is van gezamenlijke waarden en dat streeft naar politieke eenwording.
Wij willen een continent van buren die elkaar als leden van eenzelfde familie beschouwen en besluiten om samen een schip te bouwen waarmee ze de stormen die zullen opsteken kunnen doorstaan.
Dit veronderstelt wel dat wij ons gezamenlijke project boven het eigenbelang plaatsen.
Iedereen hier uit de kritiek dat er in Nice geen sprake was van een gezamenlijk project. Het ging uitsluitend om belangen.
Het was alsof de bouw van het schip reeds was voltooid, en nu de hutten, galons en lading verdeeld moesten worden.
Dat is de reden waarom zoveel leden hier de Top van Nice als ontmoedigend bestempelen.
De Top was ontmoedigend omdat het debat zich heeft toegespitst op de vraag wie een stem meer en wie een stem minder diende te krijgen. Wie komt er als winnaar uit de bus: Duitsland of Frankrijk, Nederland of België, Portugal of Spanje?
Niemand hield zich echter bezig met de vraag hoe Europa als winnaar uit de bus kon komen.
De resultaten waren echt om wanhopig van te worden.
Er zijn voortaan drie verschillende meerderheden nodig om een besluit te kunnen nemen: een meerderheid van 75% van de stemmen, een meerderheid van 50% van de lidstaten en een meerderheid van 62% van de bevolking.
Ook wat de Commissie betreft zijn de behaalde resultaten ontmoedigend.
De Commissie werd immers niet gezien als het orgaan dat het algemeen belang dient te verdedigen, maar als weer een extra intergouvernementeel orgaan, ontrokken aan de regel van de collegialiteit en symbolisch op een zijspoor gezet. Ook voor het Parlement zijn de resultaten weinig bemoedigend.
De mogelijkheden voor besluitvorming op basis van een gekwalificeerde meerderheid zijn immers maar mondjesmaat toegenomen, net als de medebeslissing voor het Parlement. Ik wil verder aangeven dat ik onthutst ben over het feit dat de samenstelling van het Parlement is vastgesteld zonder dat deze instelling hierover geraadpleegd is.
Tot slot zijn de resultaten ontmoedigend voor de burgers, die opnieuw zijn buitengesloten van deze koehandel over een Europa waarvan ze noodgedwongen nooit iets zullen begrijpen.
De Europese droom en de Europese eenwording moeten opnieuw worden opgepakt: dat is de doelstelling voor de derde fase, dat wil zeggen de nieuwe fase die wij nu ingaan.
­ (FR) Mijnheer de Voorzitter, mijnheer de voorzitter van de Raad, mijnheer de voorzitter van de Commissie, waarde collega' s, het valt mij op dat er na Nice eigenlijk sprake is van twee Europa' s: het Europa dat gestaag vooruitgang boekt en het Europa dat bij zichzelf te rade gaat.
Met het eerste Europa doel ik op de Unie die onder leiding van het Franse voorzitterschap in zes maanden tijd haar werkzaamheden op zes zeer belangrijke gebieden heeft afgerond.
Dit voorzitterschap zal de annalen ingaan met de Sociale Agenda en de Europese vennootschap; de toegenomen invloed van de eurogroep en het fiscale pakket; de conferentie over de aangegane verplichtingen en de vorderingen van het Europa van de defensie; de voedselveiligheid en de veiligheid op zee; de mobiliteit van de jongeren, de erkenning van het specifieke karakter van de sport en het programma MEDIA PLUS; en tenslotte de belangrijke verklaring over de diensten van algemeen belang.
Toch moeten we ons afvragen hoe onze medeburgers de Top van Nice ervaren hebben. Ze willen immers weten waar Europa heen gaat en wat het precies wil, en in dit opzicht lijkt de Unie soms op een stuurloos schip.
Er is zeker ook sprake van goed nieuws.
Europa is immers dertien jaar na de val van de Berlijnse muur klaar om de LMOE's, die bij ons aan de deur kloppen, te ontvangen.
In dit Parlement hebben we gezegd dat er met een beperkte agenda gewerkt moest worden, zodat de essentiële vraagstukken niet uit de weg gegaan kunnen worden.
In Maastricht konden we dromen over de euro.
In Amsterdam kregen we de ruimte van vrijheid, veiligheid en rechtvaardigheid, en het hoofdstuk over de werkgelegenheid.
In Nice ging het om de crux van de verdeling van de macht. We hebben gezien dat tijdens deze Top het nationale egoïsme de kop op stak.
Er zijn inderdaad geen zogenaamde restanten van Nice, maar was er in Nice wel sprake van een Europese geest?
Wij zijn daar niet van overtuigd.
Bij het opmaken van deze trieste balans wordt ons duidelijk dat we een collectieve verantwoordelijkheid hebben. Dit geldt zowel voor de kleine als de grote lidstaten, voor de landen die aan de wieg stonden van de Unie en voor de landen die later zijn toegetreden.
In Nice hebben we ervoor gezorgd dat de uitbreiding door kan gaan. Er is echter geen sprake van een blauwdruk, een ziel, een ambitie of een visie.
Wij kunnen zeggen wat we willen over de gevoelens van onze medeburgers, maar wij zijn verantwoordelijk en zij verwachten van ons een blauwdruk en een Europese droom.
Ik wil graag een aantal opmerkingen maken, allereerst over het Handvest.
Soms krijgen we de indruk dat de staatshoofden en regeringsleiders tijdens de Europese Raad van Keulen als het ware verrast waren dat ze dit proces op gang hadden gebracht, terwijl ze in feite bang waren voor de resultaten die dit proces zou opleveren.
Hoe kunnen we accepteren dat dit Handvest vol dromen, hoop en ambities uiteindelijk zo stilletjes is afgekondigd, en dat de status van dit Handvest pas in 2004 aan de orde wordt gesteld? Er wordt zelfs niet gesproken over een mogelijke opname van dit Handvest in het Verdrag.
Tenslotte is het Hof van Justitie de enige instelling die versterkt uit dit proces te voorschijn is gekomen en die het Handvest in het communautaire systeem kan opnemen alvorens de staatshoofden en regeringsleiders hiertoe de mogelijkheid krijgen.
Een onderwerp dat direct van belang is voor dit Parlement is het vraagstuk van de gekwalificeerde meerderheid.
Wat dit punt betreft hebben wij alle reden om teleurgesteld te zijn.
Deze gekwalificeerde meerderheid gaat immers minder ver dan verwacht.
Wat het zeer belangrijke fiscale en sociale vraagstuk betreft, zijn er helemaal geen vorderingen geboekt.
Bovendien wordt het moeilijker om een gekwalificeerde meerderheid te bewerkstelligen, aangezien er niet aan één, maar aan drie criteria moet worden voldaan.
Daar komt nog bij dat de situatie omtrent dit vraagstuk complexer is geworden, aangezien er binnenkort in het Verdrag beroepsbepalingen opgenomen zullen worden, die de situatie voor onze medeburgers nog onbegrijpelijker zullen maken.
Naast het vraagstuk van de gekwalificeerde meerderheid, hecht dit Parlement natuurlijk ook veel belang aan de medebeslissing.
De medebeslissing wordt niet altijd door iedereen even serieus genomen.
Ze zou immers niets te maken hebben met de democratie en zou alleen een vertragende factor zijn. Democratie is echter ook een kwestie van tijd, en debatten vergen de nodige tijd.
Wij vinden het zeer belangrijk dat dit debat op gang wordt gebracht.
Soms kregen we de indruk dat het Europees Parlement in Nice alleen als corrigerende factor werd gezien.
Maar, mijnheer Bayrou, laten we nu maar bekennen dat wij zelf medeverantwoordelijk voor deze situatie zijn.
Wij hebben immers niet onze wensen in verband met de organisatie van dit Parlement kenbaar gemaakt.
Wat de werkwijze betreft, denk ik dat er in Nice vanuit dit oogpunt zeer interessante perspectieven zijn geboden.
De staatshoofden en regeringsleiders hebben zojuist in Nice erkend wat wij na de Top van Amsterdam reeds duidelijk hadden gemaakt, namelijk dat de methode van de IGC niet toereikend is om Europa vorderingen te laten maken. Het doet ons genoegen dat er aan een nieuwe methode gewerkt wordt, waarbij gebruik kan worden gemaakt van de versterkte samenwerking.
We hopen dat Europa op deze manier vooruitgang zal blijven boeken en in staat zal zijn om een grondwet op te stellen. Dat is immers de juiste manier om onze medeburgers nieuwe hoop te bieden in dit prachtige eenwordingsproces van Europa.
­ (EN) Mijnheer de Voorzitter, ondanks de woorden van de president van de Republiek over de problemen waaraan het hoofd moest worden gebogen, moeten wij ons met het oog op de vertoning in Nice afvragen of de Unie nu wel echt klaar is voor uitbreiding.
De kandidaten kunnen niet erg ingenomen zijn geweest met de aanblik van die wedloop om nationale macht en prestige tussen de premiers.
Ons gemene doel Europa bleek helaas een marginale factor.
Voor de beslissingen over de verdeling van de stemmen in de Raad en de zetels in het Parlement zou een meer geschikte plaats van samenkomst het casino in Cannes zijn geweest in plaats van de Acropolis in Nice, met de heer Chirac in de rol van hoofdcroupier.
Met name het ontbreken van een verwijzing naar het Handvest valt te betreuren ­ een gemis dat zal leiden tot rechtsonzekerheid en politieke frustratie.
Mijn grootste angst is echter dat het Verenigd Koninkrijk, Frankrijk en Duitsland nu in staat zullen zijn om het delicate evenwicht dat in de loop van de laatste decennia is ontstaan tussen lidstaten van verschillende omvang, en tussen de instellingen, te ontwrichten.
Wij zullen ons hier met kracht tegen verzetten.
Voorzitter, mijnheer de commissaris, mijnheer de Raadsvoorzitter, de resultaten van Nice zijn voor ons onvoldoende als voorbereiding van de EU op de uitbreiding.
In de twaalf uitbreidingslanden spreekt men bij voorkeur over de hereniging van Europa.
Dat zegt iets.
Wij, vele Europese burgers zijn opgegroeid na de Tweede Wereldoorlog in de hoop dat eenmaal een verenigd Europa een rol in de wereld zou kunnen spelen ten bate van de vrede en van het welzijn van de mensheid, van zijn eigen burgers en volkeren.
Deze droom schijnt na Nice toch verder af dan wij gehoopt hadden.
Nice was immers op de eerste plaats een poging van de lidstaten om achter gesloten deuren over de restanten van Amsterdam een regeling te treffen met als grootste zorg de vrijwaring van de eigen belangen.
Maar een inspanning om de EU toe te rusten om de uitbreiding aan te kunnen, was het niet.
Dat is hier door velen gezegd vanmorgen en ik treed ze volmondig bij.
Als vertegenwoordiger van de partijen verenigd in de Europese Vrije Alliantie wil ik de Commissie, maar vooral de Raad waarschuwen voor het geval de EU niet meer wenst te zijn dan een intergouvernementeel verband.
De lidstaten die zich op de toetreding voorbereiden zullen het voorbeeld van het egoïsme van onze eigen lidstaten overnemen.
De regio's en volkeren zonder staat zullen ook hun rekening maken.
Zij zullen uitrekenen hoeveel ze erbij kunnen winnen in Schotland, in Catalonië, in Vlaanderen indien ze in plaats van het federale spel te spelen, kiezen om zelf lidstaat te worden, met een gegarandeerde commissaris, gegarandeerd gewicht in de Raad, een groter aantal zetels dan zij momenteel in het Europees Parlement kunnen verhopen.
Moeten wij dan de droom van een verenigd Europa opgeven?
Ik denk van niet.
Wij zijn verplicht onze hoop te stellen op het post-Nice-proces.
Wij wensen dat dit een echt proces is waarin het evenwicht tussen de instellingen van de Unie en die van de lidstaten en de constitutieve regio's dient gedefinieerd te worden in respect voor de subsidiariteit.
Mijnheer de Voorzitter, in George Orwell' s boek Animal Farm staat een uitspraak die in zekere zin beschrijft wat er is Nice is gebeurd.
Die uitspraak luidt als volgt: "allen zijn gelijk, maar sommigen zijn gelijker dan anderen."
Vertaald naar de gebeurtenissen in Nice zou dat kunnen worden: "Alle EU-landen zijn gelijk, maar het zijn de grote landen die de dienst uitmaken."
In Nice bepaalden de grote EU-landen niet alleen de agenda, maar ze bewerkstelligden ook verdragswijzigingen die hun dezelfde macht garanderen in een uitgebreide Unie.
Een uitgebreide Unie wordt krachtens het Verdrag van Nice een Unie die centralistischer is en waarin de kleine landen de volle prijs voor de uitbreiding betalen.
Voor de Zweedse onderhandelaars lijkt het belangrijker te zijn geweest om de grote landen tevreden te stellen dan om te strijden voor de eigen invloed.
Daarom krijgt Zweden minder stemmen dan vergelijkbare lidstaten.
Het is moeilijk om in te zien in hoeverre de besluiten van Nice de uitbreiding van de EU eigenlijk vergemakkelijken.
Het besluitvormingsproces in de Raad wordt ingewikkelder en het wordt tevens moeilijker om beslissingen te nemen.
"Nice" brengt ook meer supranationaliteit en centralisme met zich mee, en dat is nu juist waaraan de EU geen behoefte had.
De werkelijke problemen van de EU zijn het gebrek aan democratie en het gebrek aan vertrouwen bij de burgers, maar die kwesties werden tijdens de Top van Nice überhaupt niet behandeld.
Ik kan de Vergadering ook meedelen dat vandaag de resultaten van een opinieonderzoek in Zweden bekend zijn gemaakt, waaruit blijkt dat slechts 38 procent van de bevolking in de Europese Unie wil blijven.
Mijnheer de Voorzitter, mijnheer de voorzitter van de Raad, mijnheer de voorzitter van de Commissie, waarde collega's, we moeten het Franse voorzitterschap en president Chirac lof toezwaaien. De heer Chirac heeft immers de handen uit de mouwen gestoken, zich flink ingezet en zijn visie op Europa duidelijk gemaakt.
Van hem kan tenminste nog gezegd worden dat hij een visie heeft. Verder wil ik president Aznar van harte feliciteren.
Hij heeft tijdens deze Raad van Nice immers zijn slag kunnen slaan. Ook de Britten wil ik gelukwensen.
Zij hoeven immers niet meer met de vuist op tafel te slaan, maar zijn nu in staat naar believen een spaak in het wiel te steken. We zouden kunnen zeggen dat zij net als de geweldige Nederlandse wielerkampioen Zoetemelk weten hoe je een overwinning in de wacht moet slepen.
Ons Parlement en uw Commissie, mijnheer Prodi, hebben echter helemaal geen visie.
Onze instellingen zijn zich er zelfs niet van bewust dat de moord op onze Commissie wordt voorbereid en over enkele jaren plaats zal vinden.
Met de nieuwe opzet van de Commissie, dat wil zeggen één commissaris per lidstaat, accepteren we dat straks alle belangrijke vraagstukken niet langer bij deze instelling maar bij de Raad komen te liggen.
Dat zal de doodslag voor de Commissie betekenen. Zoals ik reeds heb aangegeven, kluift ons Parlement liever aan het bot dat hem tijdens de Raad van Keulen is toegeworpen, dan dat het zich buigt over het vraagstuk waar het allemaal om draait: zonder supranationale Commissie zal er geen sprake zijn van een federaal Europa, maar van een Europa van de natiestaten.
Dat is toch niet wat we willen!
Het is vijf voor twaalf. Als we de weg naar het federale Europa weer willen inslaan, is er maar één oplossing voorhanden, mijnheer Prodi: het organiseren van algemene verkiezingen voor de voorzitter van de Commissie.
Op deze wijze kunnen we de Commissie van de benodigde legitimiteit voorzien. De Commissie en het Parlement moeten samenwerken om concrete doelstellingen te kunnen verwezenlijken.
Het Parlement moet verder samenwerken met lidstaten zoals België, dat zich tijdens deze Raad in de persoon van de heer Verhofstadt voor deze doelstellingen heeft ingezet. Als we deze samenwerking niet van de grond krijgen, kunnen we het federale Europa wel vergeten, en zal er een Europa van natiestaten ontstaan, dat wil zeggen een Europa dat wij nooit gewild hebben.
­ (DA) Mijnheer de Voorzitter, de zo goed als eensgezinde boodschap van de Raadsvoorzitter, de Commissie en de regeringsleiders komt erop neer dat het Verdrag van Nice het kader moet vaststellen voor de eenmaking van Europa.
De een is al tevredener dan de ander, maar de hoofdboodschap is duidelijk. Europa kan nu één worden in een uitgebreide democratische EU, die op de koop toe dankzij het Verdrag van Nice dicht bij de burgers staat.
Deze boodschappen staan bol van grove en afschuwelijke verdraaiingen van de waarheid, die ons herinneren aan de grootste propagandisten uit de geschiedenis.
De beslissingen die in Nice genomen zijn, betreffen immers versterkte samenwerking, overheersing door een grootmacht, een Handvest van de grondrechten, gecontroleerde democratie en de opbouw van een militaire macht.
Deze beslissingen zijn niet noodzakelijk voor de uitbreiding, terwijl over de zaken die voor de uitbreiding wel noodzakelijk zijn, niets is beslist.
Het Verdrag van Nice bevat een aantal beslissende stappen in de richting van een elitaire EU en evenveel stappen weg van een Europa van democratie en volkeren.
Er is een toename van gecentraliseerde macht en van overheersing door een grootmacht, alsof we daar nog niet genoeg van hadden.
Zijn dit de eenmaking en democratisering van Europa?
Neen, het is de ontwikkeling van de macht van de elite en onderwerping is de onbehaaglijke realiteit voor Oost-Europa.
Wij beslissen over het lot van de kandidaat-landen.
De EU onderhandelt niet met deze landen.
Zij hebben geen medezeggenschap over het Verdrag van Nice en de EU legt alle voorwaarden voor hun toetreding op.
Alle ­ ik herhaal ­ alle belangrijke problemen die verband houden met de uitbreiding, de integratie van onverzoenbare sociale en economische systemen, zijn niet als problemen onderkend.
De EU en haar beleid bieden geen oplossing, zij zijn juist het probleem.
Mijnheer de Voorzitter, beste collega' s, ik kan het zeer kort houden vandaag.
Een klein jaar geleden heeft u mij met collega Tsatsos naar de voorbereidende werkzaamheden voor deze IGC gestuurd.
Ik kan u vandaag mededelen dat onze missie niet is geslaagd.
Het was onze opdracht om ervoor te zorgen dat de Europese Unie democratischer en daadkrachtiger zou worden om voorbereid te zijn op de uitbreiding waar wij zo naar uitkijken.
De Unie is niet daadkrachtiger geworden, integendeel.
Het besluitvormingsmechanisme in de Raad van ministers is aanzienlijk ingewikkelder geworden en de hindernissen zijn hoger gemaakt.
In de toekomst zal het veel gemakkelijker zijn om een blokkerende minderheid in de Raad van ministers tot stand te brengen.
Op doorslaggevende terreinen waar meerderheidsbesluitvorming essentieel is voor een Unie die met 27 lidstaten kan functioneren, hebben wij vrijwel volledig gefaald.
Op sommige gebieden is er zelfs sprake van achteruitgang.
Wat de democratie aangaat, hebben wij ons niet gehouden aan het beginsel van Amsterdam, namelijk dat de medebeslissingsbevoegdheid aan de meerderheidsbesluitvorming gekoppeld zou worden.
Op vier belangrijke gebieden, waaronder het structuurbeleid en artikel 133, is het Parlement van het besluitvormingsproces uitgesloten.
Dit betekent dat het democratisch tekort is gegroeid.
Verder wordt het ledental van het Europees Parlement, tegen onze eigen wensen in en zonder het Parlement te raadplegen, vastgelegd.
Ik vind dit onaanvaardbaar.
Het eigenbelang heeft hoogtij gevierd.
De winnaars waren diegenen die hun nationale belangen hebben doorgedrukt.
Daarvoor laten zij zich thuis op handen dragen.
Niemand beroept zich erop dat hij iets voor Europa heeft gedaan. Iedereen zegt: ik heb dit of dat geblokkeerd, omdat mijn eigen nationale belang door de opheffing van het vetorecht zou worden geraakt.
Deze methode heeft zijn tijd gehad. Deze methode van het Europa van de kanselarijen heeft geen kans.
Wij moeten een transparant, democratisch Europa van de burgers opbouwen om ons te kunnen ontwikkelen.
Daarom moet bij de IGC' s in de toekomst de methode van de conventie worden toegepast, waarin parlementsleden het voor het zeggen hebben en niet de kanselarijen. Alleen zo kunnen wij ons continent vooruithelpen.
Verder moet ook het wetgevingsproces in de Raad van ministers een open, parlementair proces worden. Hier moeten transparantie en een controlemogelijkheid worden ingevoerd, want zoals het nu gaat, kan het niet langer.
Dit alles betekent dat ik nee zal zeggen wanneer over het Verdrag van Nice moet worden gestemd.
Mijnheer de Voorzitter, de komende weken moeten we de conclusies van de intergouvernementele conferentie en de fundamentele problemen die daaruit voortvloeien rigoureus en diepgravend analyseren.
Ik wil nu niet terugkomen op de overwegingen van verschillende sprekers over de methode noch op andere thema' s, bijvoorbeeld de thema' s die de heer Brok daarnet aan de orde heeft gesteld.
Fundamentele problemen: in de eerste plaats garanderen de conclusies van Nice op institutioneel vlak niet de continuïteit en de ontwikkeling van het integratieproces van de grotere Unie, die op het punt staat te ontstaan.
We kunnen ze een andere naam geven dan restanten, réliquat of left-overs, maar de problemen die in Nice niet adequaat zijn opgelost, komen onvermijdelijk terug; ik denk bijvoorbeeld aan de overgang naar meerderheidsbesluitvorming op essentiële beleidsonderdelen en aan de procedures voor meerderheidsbesluitvorming zelf.
De ervaring zal leren op welke problemen we moeten terugkomen, of we dat nu leuk vinden of niet.
Het tweede fundamentele probleem heeft meer betrekking op de politiek dan op de instellingen.
Uit de sfeer van de Raad van Nice, de onverzoenlijke houding waarover voorzitter Prodi het had, de bekrompen standpunten van sommige regeringen ­ de kleingeestige verdediging van nationale belangen of zienswijzen ­ blijkt helaas wat dat probleem is: het algemeen Europees belang, de gemeenschappelijke Europese horizon, is uit het zicht verdwenen.
De juiste antwoorden op beide fundamentele vraagstukken, institutionele en politieke, die de meest negatieve erfenis van de Raad van Nice zijn, moeten we zoeken in de vooruitzichten van een debat, het proces van verifiëren en uitwerken onder de kop "de toekomst van de Unie" .
Laten we serieus nadenken over wat er voorgevallen is.
Door een akkoord in extremis over het Verdrag is een openlijke crisis voorkomen; zo' n openlijke crisis had de uitbreiding ter discussie gesteld, maar in plaats daarvan moeten we nu het hoofd bieden aan een latente crisis.
Voor de eenwording van Europa zijn een vooruitziende blik en een samenhangend optreden nodig.
President Chirac wil ik zeggen dat we niet om haast vragen; we vragen dat we niet een stap vooruit doen en dan een achteruit: dat we niet eerst het Handvest opstellen en afkondigen en het vervolgens niet eens in het Verdrag durven noemen, dat we niet de fraaie nieuwe formule van de conventie bedenken en die niet durven voorstellen als een mogelijke procedure voor het post-Nice-proces.
We vragen dat de constitutionalisering met name genoemd wordt; we vragen een duidelijke en consequente visie op de toekomst van Europa, als antwoord op de gevoelens van teleurstelling en angst die op het stuk van de huidige of toekomstige Unie onder de burgers leven.
Daarvoor zullen we ons inzetten, mijnheer Prodi, commissaris Barnier.
We zijn ervan overtuigd dat het Parlement en de Commissie samen in deze richting verder zullen gaan, zoals ze in dit moeilijke jaar 2000 hebben gedaan.
Mijnheer de Voorzitter, het belangrijkste resultaat van de Top van Nice is dat er ondanks alles toch een Verdrag is gekomen, zodat er nu een plaats kan worden vrijgemaakt voor de kandidaat-landen.
Voor het overige was de Top noch van groot historisch belang, noch erg succesvol.
Ik wil namens de Fractie van de Europese Liberale en Democratische Partij vijf punten aan de orde stellen binnen het minuutje dat ik heb:
1.
Het is onaanvaardbaar dat de grote landen de kleine landen chanteren.
Dat is strijdig met de hele EU-gedachte.
2.
Het is tragisch dat men niet verder is gekomen inzake de kwestie van de gekwalificeerde meerderheid.
Nu wordt de EU traag, is ze niet tot handelen in staat, en wordt de besluitvorming ingewikkelder.
3.
De intergouvernementele conferentie als methode, de besluitvorming en de uitsluiting zijn ouderwets en ondemocratisch.
In het vervolg moeten de burgers bij het geheel betrokken worden.
4.
Het komende constitutionele debat moet leiden tot vereenvoudiging, tot verdeling van bevoegdheden en tot meer democratie.
De EU moet een gemeenschappelijke grondwet krijgen.
5.
Een nieuwe intergouvernementele conferentie mag niet worden gebruikt als alibi om de uitbreiding uit te stellen.
Onze nieuwe collega's moeten als nieuwe leden en op gelijke voorwaarden aan de onderhandelingen kunnen deelnemen.
Mijnheer de Voorzitter, president Chirac heeft de negatieve reacties van veel afgevaardigden op de resultaten van Nice gebagatelliseerd en ze onrealistisch, niet­pragmatisch genoemd.
In werkelijkheid is de president degene die onrealistisch is, als hij denkt dat we met een dergelijk Verdrag de Unie kunnen uitbreiden.
Ik geloof niet dat het realistischer is op te komen voor het eigen nationale prestige dan voor de bestuurbaarheid van de Unie. Ik geloof ook niet dat de Europese burgers en masse de veldslag van hun regeringen in Nice hebben gevolgd.
Het ernstigste verwijt dat we het Franse voorzitterschap kunnen maken, is dat het debat een machtsstrijd tussen de lidstaten is geworden, een kleinzielig, schaamteloos gevecht voor een puntje meer of minder, in plaats van een inhoudelijke discussie over het beleid van de Unie.
Uit angst de relatie van gelijkheid met Duitsland op het spel te zetten, heeft het voorzitterschap zonder protesteren aanvaard dat de circa veertig terreinen waarvoor het besluitvorming bij gekwalificeerde meerderheid had voorgesteld, werden teruggebracht tot minder dan de helft.
Maar ook de voorstanders onder de Europese lidstaten hebben zich niet erg geweerd en uiteindelijk hebben ze zich neergelegd bij een teleurstellend compromis.
Wat het Europees Parlement betreft: alleen de Commissie heeft de legitimiteit ervan verdedigd.
We hopen werkelijk dat dit de laatste intergouvernementele conferentie is geweest, ook omdat het verloop van de Top heeft laten zien dat de solidariteit in de Gemeenschap gebroken is.
De echte winnaars van deze Conferentie zijn Blair en Aznar, de neezeggers van Europa.
Hun Europa, het Europa van de markt en van het vetorecht, heeft gewonnen, en niet het onze, dat van de democratie en van de duurzame toekomst.
Een laatste sprankje hoop is het zogenoemde post-Nice-proces, en zelfs dat is door het Franse voorzitterschap met alle middelen tegengewerkt.
Enkele onduidelijkheden daaromtrent moeten dringend worden opgehelderd, in de eerste plaats is 2004 te ver weg: we moeten eerder in actie komen.
Wij willen dat op z' n laatst in juni een democratisch proces met als doel een Europese grondwet wordt geformuleerd en dat dit proces aan het einde van het jaar in gang wordt gezet. Het Handvest is in acht maanden opgesteld, voor een grondwet is minder dan vier jaar nodig.
Dit is onze volgende veldslag; ik hoop dat we deze keer samen met de regeringen kunnen strijden, en niet nog een keer tegen hen.
Mijnheer de Voorzitter, er was gezegd dat een mislukking beter was dan een teleurstellende uitslag.
In werkelijkheid heeft men de Top niet willen laten mislukken, maar resultaten zijn er ook niet bereikt.
Tegenstrijdigheden en uitgestelde beslissingen zijn het gevolg.
Het Handvest van de grondrechten is goedgekeurd, maar wordt niet opgenomen in de Verdragen, dus het heeft niet meteen kracht van wet.
Een Europese grondwet is meer dan ooit nodig.
In de tweede plaats is het plan voor een Europese militaire defensiemacht goedgekeurd.
De doeltreffendheid ervan wordt echter nog niet duidelijk gedefinieerd; die kan uitsluitend worden gegarandeerd als ze onafhankelijk van de Verenigde Staten kan optreden en de NAVO wordt opgegeven; die is immers volkomen uit de tijd.
In de derde plaats wordt aangegeven dat er een Sociale Agenda nodig is: werkgelegenheid, gezondheidszorg, onderwijs, milieu, rechten, maar het blijft vaag, er wordt niet gezegd welke hindernissen er genomen moeten worden en hoe, om justitie en vrijheden te garanderen.
Tenslotte is de uitbreiding naar het oosten en het zuiden in het vooruitzicht gesteld en beloofd.
Goed, maar de institutionele normen om die in de praktijk te brengen zijn niet met zekerheid vastgesteld; eigenbelang en privileges hebben de overhand.
Het Europa dat wij willen is na Nice niet dichterbij gekomen, maar nog steeds ver weg.
De Raad kan niet meer om het Europees Parlement heen, de regeringen kunnen niet om de nationale parlementen heen en deze kunnen niet om hun volkeren heen.
Mijnheer de Voorzitter, de Top van Nice had een historische Top moeten worden, ofwel het begin van een nieuw Europa, een nieuwe eeuw, een groot Europa en een Europa voor alle Europeanen.
Wat een prachtig project, elf jaar na de val van de Berlijnse muur.
Helaas ontbrak het ons aan visie, ambitie, wilskracht, vrijgevigheid en durf.
Helaas!
Wij weten al geruime tijd dat de instellingen van het kleine Europa niet zijn berekend op het grote Europa.
Verder weten we dat we een andere visie op Europa moeten ontwikkelen en dat we hoognodig de instellingen moeten vernieuwen.
Het ontbrak ons echter aan een toekomstvisie en we wisten niet goed welke vragen we moesten stellen. Daardoor bleven we talmen en onderhandelen en hebben we tenslotte in Nice maar wat in elkaar geflanst.
"Beter geen akkoord dan een slecht akkoord", zei het Franse voorzitterschap vlak voor de Top van Nice. Als ik het goed begrepen heb, luidt nu de boodschap in het kort: "beter een slecht akkoord dan helemaal geen akkoord".
Zeker, het akkoord van Nice opent de weg voor toetreding van de kandidaat-landen. De weg die we echter moeten volgen is mistig, we moeten de voet op de rem houden en we weten nu al dat het voertuig Europa zijn bestemming niet ongehavend zal bereiken.
Laten we Nice nu maar vergeten en kijken wat er na Nice moet gebeuren. Ik wil in deze context laten weten dat ik mijn hoop heb gevestigd op het plan van België om tijdens zijn voorzitterschap samen te werken met een brede conventie.
Wij moeten iets nieuws bedenken en van werkwijze veranderen. Wat dat betreft heb ik mijn zinnen gezet op een brede conventie, die zal bestaan uit vertegenwoordigers van de Europese instellingen, de regeringen, de parlementen van de lidstaten en de kandidaat-landen.
Deze laatste groep landen dient uiteraard betrokken te worden bij ons gezamenlijk project. Dat is de wens die ik hier wilde uiten.
Mijnheer de Voorzitter, het resultaat van Nice is teleurstellend, onvoldoende en kleingeestig.
De mogelijkheid tot handelen van de Unie is op de belangrijkste punten niet verbeterd.
Het resultaat van de compromissen van Nice is niet méér transparantie, maar méér verhulling.
De democratische legitimiteit van de Europese politiek is niet vergroot. In plaats daarvan werd de deur geopend voor een sluipende intergouvernementalisering van de Europese politiek en daarmee voor een nog grotere bureaucratisering.
Natuurlijk, er komt een post-Nice-proces. Er is een beetje licht aan het einde van de tunnel, dat wil ik niet ontkennen.
Door de uitbreiding ziet u zich en zien wij ons allemaal voor dezelfde taak gesteld als Monnet en Schuman en anderen vijftig jaar geleden, namelijk het ontwikkelen van een methode, een structuur en een visie voor de toekomst van Europa.
Destijds ging het om de helft van Europa, nu moeten wij dit voor heel Europa klaarspelen.
De uitbreiding bood daartoe de kans, maar deze kans, mijnheer de voorzitter van de Raad, hebt u in Nice laten schieten.
Dat is mijn voornaamste kritiek op u.
Het kan zijn dat Nice de EU wiskundig gezien tot uitbreiden in staat stelt.
Maar het historische verzuim van Nice is dat de besluiten een visie ontberen voor een Unie van 27 lidstaten.
De geest van Monnet, Schuman en anderen is waar het in Nice aan heeft ontbroken, terwijl die zo hard nodig was.
In plaats daarvan was de geest van Nice kennelijk dat men zich afvroeg hoe men kan blokkeren, hoe men kan intergouvernementaliseren, hoe men zich thuis op handen kan laten dragen als verdediger van nationale belangen en niet hoe de Europese Unie vooruit te helpen.
Als Monnet, Schuman, Adenauer, de Gasperi en anderen zo hadden gehandeld, dan waren de Europese Gemeenschappen er nooit gekomen en dan hadden wij nu geen Europese Unie.
President Chirac heeft het gehad over de regeringsleiders die erop wezen dat de publieke opinie meer en andere vernieuwende stappen nog niet begrijpt en niet aanvaardt.
Dat kan zijn.
Maar dat ligt vooral aan het feit, dat geen enkele leider de moed heeft om de publieke opinie te leiden, op te voeden en te stimuleren in plaats van haar achterna te lopen.
Het is de tragiek van Europa dat van de velen die het willen leiden, zo weinigen bereid zijn om hun politiek lot met de vereniging van Europa te verbinden.
Mijnheer de Voorzitter, ik ben een van degenen die lang hebben gehoopt op een wonder in Nice. Een intergouvernementele conferentie, een Top, een Verdrag waarmee de Europese instellingen zouden kunnen worden gereorganiseerd en het uitbreidingsproces zou worden vergemakkelijkt.
Het wonder is niet geschied!
Het duidelijkste bewijs van het gebrek aan succes is de aankondiging van een nieuwe intergouvernementele conferentie in 2004 en de kwaliteit en het belang van de centrale argumenten in het debat voor het post-Nice-proces: van het afbakenen van de bevoegdheden binnen de Unie tot de plaats van het Handvest van de grondrechten.
Het wonder is niet geschied bij de details van de beslissingen over de reorganisatie van de instellingen.
Dat het wonder niet is geschied is voornamelijk te wijten aan de onwrikbare standpunten van de regeringen en aan hun vetorechten, en ook aan de gebrekkige betrokkenheid van het Europees Parlement.
Het is een teken van kortzichtigheid, want het Parlement is nu de enige democratisch gelegitimeerde instelling van de Unie.
Het wonder is ook niet geschied bij de discussie over het gemeenschappelijke patrimonium van het Handvest van de grondrechten.
Het Parlement en de Commissie hebben al verklaard dat ze het in acht willen nemen.
Wat weerhoudt de Raad ervan hetzelfde te doen?
Een klein succesje blijft over: de uitbreiding.
Na Nice kunnen de instellingen niet meer als argument worden gebruikt om deze tegen te houden.
De kandidaat-lidstaten zijn de enige winnaars van de Raad van Nice: voor hen is de weg naar de Europese Unie vrijgemaakt.
Alleen degenen die steeds hebben geloofd in de strategische waarde van de uitbreiding kunnen zich, samen met hen, terecht daarover verheugen.
Mijnheer de Voorzitter, alle grote opgaven van de Europese integratie zijn in Nice blijven liggen en dat zal nog jaren zo blijven.
Wat echter definitief schipbreuk heeft geleden, is de pretentie van de nationale regeringen om Europa in te richten. De hoop dat de staatshoofden en regeringsleiders zichzelf als zaakwaarnemer van de Europese integratie beschouwen, is definitief ten grave gedragen.
Zij hebben van Europa een nationalistische, nationale belangensupermarkt gemaakt.
Sinds Amsterdam en Nice leven wij in een Europa van rijksvorsten, een Europa van nationale bureaucratieën en niet het Europa van de politieke integratie.
Wat stond hun te doen?
Volgens artikel 1 van het Verdrag betreffende de Europese Unie moeten zij een steeds hechtere politieke Unie tot stand brengen.
Maar nee, de staatshoofden en regeringsleiders hebben een stokje gestoken voor de idee van de Europese integratie.
Teruggekeerd uit Nice tonen zij zich trots, niet op wat zij Europa hebben gegeven, maar op wat zij Europa hebben onthouden.
Zij zwaaien de vlag van de nationale veto' s, de belemmeringen en het getalm.
Dat is niet het Europa waar wij sinds decennia over spreken.
Dat is het Europa van de bureaucratieën.
Maar nu is het uur gekomen van de parlementen. Nu is de tijd aangebroken dat wij laten zien dat de parlementen zijn ontstaan om de macht van de regeringen in te tomen en ...
(Spreker wordt door de Voorzitter onderbroken)
Mijnheer de Voorzitter, een Unie te ontwikkelen die capabel is om twaalf nieuwe lidstaten te ontvangen, dat was de opgave van Nice.
Een Europese Unie die efficiënt, transparant en democratisch kan functioneren.
Immers de landen uit Midden- en Oost-Europa wensen een daadkrachtige Unie, een Unie die in staat is om besluiten te nemen.
Positief is dat in Nice een tijdschema is aangenomen met betrekking tot de toetreding van de eerste landen uit Midden- en Oost-Europa dat overeenkomt met het tijdprogramma van het Parlement.
Maar wat opvalt is dat de Raad vier dagen in afzondering in Nice meer met zichzelf is bezig geweest.
Geen antwoord op de vraag hoe in een vergrote Unie de instellingen van de Europese Unie beter kunnen functioneren.
De Raad heeft echt goed voor zichzelf gezorgd, zeker er is enige verbetering voor de Commissie en een klein snoepje voor het Europees Parlement, zoals het een vader betaamt.
Maar het geheel steekt schril af tegen de aandacht die de Raad aan zichzelf heeft gegeven.
Vier hoofdproblemen doemen op.
Op de eerste plaats: institutioneel onevenwichtig, de Raad veel, Commissie en Parlement weinig.
Ten tweede, de nationale belangen hebben overwonnen.
Slechts de Belgische regeringsleider, de heer Verhofstadt, was de goede uitzondering.
Ten derde, een democratisch tekort.
Oude tekorten zijn niet opgeheven, nieuwe zijn erbijgekomen.
Tenslotte, ten vierde, de besluitvormingsmechanismen zijn thuis niet uit te leggen.
Het wordt allemaal zeer ingewikkeld.
Als de heer Prodi zegt dat er geen left-overs meer van Nice zijn, dan waag ik dat te betwijfelen.
We kunnen niet doorgaan met het ontbreken van gekwalificeerde meerderheidsbesluitvorming op de essentiële thema's.
Nice zal de gesc hiedenis ingaan als de top van de gemiste kans, als de top van het gebrek aan leiderschap in Europa, als de top van het tegen, als de top waarna de burgers zich verder vervreemd voelen van de Europese Unie.
Mijnheer de Voorzitter, het doel van de intergouvernementele conferentie was de Europese Unie voor te bereiden op het moment waarop zij als uitgebreide Unie moest gaan functioneren.
Mijns inziens maakt het Europees Parlement terecht zijn oordeel afhankelijk van twee voorwaarden: efficiëntie en democratisering.
Collega Brok en ik hebben als vertegenwoordigers van het Europees Parlement gestreden voor beide voorwaarden, maar niet het vereiste resultaat kunnen bereiken.
Wij mogen echter niet verhelen dat op beide gebieden stappen naar voren zijn gezet: wat de efficiëntie betreft zijn wij in vrij veel gevallen overgestapt op gekwalificeerde meerderheid; het Parlement heeft officieel het recht gekregen om partij te zijn in gerechtelijke procedures over constitutionele zaken; de toepassing van de versterkte samenwerking is vergemakkelijkt en er is vooruitgang geboekt bij het vraagstuk van de Europese Commissie.
Ook op het gebied van de democratisering zijn vorderingen gemaakt.
De medebeslissing is uitgebreid tot een vrij groot aantal vraagstukken en de Europese wetgever heeft de bevoegdheid gekregen om het statuut van de Europese politieke partijen vast te stellen en nuttige preventieve maatregelen te treffen ter bescherming van de democratie en de vrijheid in de lidstaten.
Helaas wegen echter voor het Europees Parlement de gebreken van dit Verdrag zwaarder: er zijn verschillende wetgevingskwesties waarvoor het Parlement geen medebeslissingsbevoegdheid heeft gekregen; het Handvest van de grondrechten wordt niet in het Verdrag genoemd; het Europees Parlement is in onvoldoende mate betrokken bij de procedure van de versterkte samenwerking; fundamentele sectoren blijven onder de eenparigheid van stemmen vallen; het besluitvormingsproces in de Raad behelst inhoudelijk weliswaar het beginsel van de dubbele meerderheid, maar is vrij ingewikkeld geworden en heeft het evenwicht tussen grote en kleine landen aangetast.
Mijnheer de Voorzitter, als aan het begin van het nieuwe jaar het Europees Parlement zijn definitief oordeel over het Verdrag moet uitspreken, zal het voor een groot dilemma komen te staan. Dit dilemma vloeit voort uit de clausule die in het Verdrag van Nice is opgenomen voor de ontwikkelingen na Nice.
In deze clausule heeft de opvatting van het Europees Parlement zijn beslag gevonden volgens welke de Europese Unie zich met de tot nu toe aangewende intergouvernementele methode niet meer verder kan ontwikkelen.
Deze methode is dood.
De clausule voor de ontwikkelingen na Nice zit weliswaar vol overdrijvingen en absoluut incorrecte loftuitingen aan het adres van het Verdrag, maar laat toch een licht schijnen in de tunnel, om een formulering te gebruiken van mijn vriend Hänsch.
Op grond van de aangegeven procedure moeten de nieuwe voorstellen voor het Europa van de toekomst worden uitgewerkt door de politieke en sociale instanties, en met name door de nationale parlementen en het Europees Parlement.
Zonder deze clausule voor de ontwikkelingen na Nice was, naar ik vrees, het Verdrag onaanvaardbaar geweest voor het Europees Parlement.
Met deze clausule is en blijft dit een slecht Verdrag.
Voordat het Europees Parlement echter "nee" zegt, moet het nog eens diep nadenken.
Mijnheer de Voorzitter, ook ik wil mij aansluiten bij uw lofprijzing aan het adres van de heren Brok en Tsatsos.
Ik denk dat wij, ieder vanuit onze eigen invalshoek, uitstekend hebben samengewerkt met commissaris Barnier en onze bijdrage hebben geleverd aan dit Verdrag van Nice.
Inhakend op de woorden van de heer Bayrou wil ik zeggen dat ik hier inderdaad al sinds vanochtend zit. Aanvankelijk zat ik naast de president van de Franse Republiek en later alleen.
Ik vond de kritiek bescheiden en vriendelijk van toon, maar het is en blijft kritiek. U sprak onder meer over een mislukking, een nederlaag en een beperkt Verdrag.
Het is mij overigens opgevallen dat uw kritiek een tegenstelling bevat die ons allen in de ban houdt.
Europa is ons gemeenschappelijk erfgoed, maar verder zijn wij hier allen onderdanen van verschillende landen en behoren wij tot verschillende partijen. De kritiek die op dit Verdrag van Nice en op de Europese Unie in het algemeen wordt geuit, is helaas volkomen tegenstrijdig, of is dat juist een zegen?
Sommigen willen iets meer van dit, anderen iets meer van dat. Sommigen willen meer Europa, anderen een socialer of juist een liberaler Europa.
We hebben vanochtend de meest uiteenlopende meningen mogen aanhoren. Er is gepleit voor meer federalisme en voor minder federalisme.
Het is dan ook niet verwonderlijk dat niemand geheel tevreden is. Ik ben van mening dat een Europees compromis per definitie nooit geheel bevredigend kan zijn.
Ik kan uit uw betogen niet afleiden dat dit Verdrag van Nice precies is wat we gewild hadden. Gezien de situatie waarin onze instellingen en Europa verkeren, en rekening houdend met de bestaande standpunten over Europa, denk ik dat dit Verdrag het beste resultaat is dat we konden boeken.
Net als de president van de Franse Republiek probeer ik mij eens voor te stellen wat er gebeurd zou zijn als er helemaal geen verdrag in Nice zou zijn gesloten.
De gevolgen voor Europa zouden dan niet te overzien zijn geweest.
Het zou ongetwijfeld moeilijker zijn geworden om de uitbreiding te realiseren. Ik moet overigens constateren dat de kandidaat-landen zich tevreden hebben getoond.
Ik denk dat zonder een verdrag het vertrouwen in de Europese economie zou zijn afgenomen en dat wat het functioneren van de Unie betreft, we de vorderingen van de afgelopen jaren teniet zouden hebben gedaan.
Het Franse voorzitterschap is redelijk tevreden met de werkzaamheden die het verricht heeft. Het heeft immers dit institutioneel proces, drieëneenhalf jaar na Amsterdam en vijf jaar na het van start gaan van dit proces, eenvoudigweg afgesloten.
Ik wil hier ingaan op enkele punten van kritiek die ik her en der heb gehoord. Neem bijvoorbeeld het vraagstuk van de herweging van de stemmen.
François Bayrou toonde zich op dit punt geërgerd en ook Pervenche Berès gaf aan dat dit vraagstuk haar dwars zit.
Laten we echter niet vergeten dat dit de eerste keer sinds 1957 is dat de stemmen daadwerkelijk herwogen worden.
In Amsterdam zijn we hier ondanks de uitstekende werkzaamheden van het Nederlandse voorzitterschap niet in geslaagd.
Nu is het wel gelukt om voor dit buitengewoon gevoelige en ingewikkelde vraagstuk een oplossing te vinden.
Wij hebben zeker geen roulette gespeeld.
Ik heb ook niet de indruk dat de president van de Franse Republiek graag de rol van croupier op zich wilde nemen.
Het lukte niet om iedereen geheel tevreden te stellen en daarom hebben we maar getracht om de ontevredenheid zoveel mogelijk weg te nemen.
Een echte oplossing voor dit vraagstuk was er niet.
Het oude systeem van de dubbele meerderheid was weliswaar eenvoudig, maar vormde tevens een te grote verstoring van het evenwicht. Dat is tenminste onze mening en niet zozeer het standpunt van de Commissie.
Wij hebben gestreefd naar een procedure die gebaseerd is op een gewone herweging, maar aangezien er geen daadwerkelijke oplossing voor dit vraagstuk te vinden is denk ik te mogen stellen dat we, alles in aanmerking nemende, een evenwichtig resultaat hebben bereikt.
Tegen de heer Sjöstedt wil ik zeggen dat ik echt van mening ben dat het akkoord niet over de rug van de kleine lidstaten is bereikt.
Het nieuwe evenwicht is niet ongunstig voor deze lidstaten en bovendien zijn er garanties.
U weet dat in het oude systeem twee "grote" lidstaten binnen de Europese Unie een blokkerende minderheid konden vormen. Nu zijn dat er drie.
In het toekomstige Europa met 27 lidstaten is er tenminste één extra land nodig om een blokkerende minderheid te kunnen vormen, dus niet drie maar vier landen.
Voor de aanvang van de Top van Nice waren de grote lidstaten ondervertegenwoordigd. Er moest dus een nieuw evenwicht worden ingesteld.
Verder hebben we tijdens het debat twee extra zogenaamde "vangnetten" toegevoegd.
Ten eerste een vangnet van lidstaten: voor iedere gekwalificeerde meerderheid is tenminste 50% van de lidstaten nodig.
De zogenaamde kleine lidstaten hebben een dringend verzoek hiertoe ingediend.
Bovendien krijgen de 21 minst bevolkte landen, die samen 30% van de Europese bevolking vertegenwoordigen, 50,7% van de stemmen binnen de Raad.
In de tweede plaats is er het demografische vangnet.
Ik wil hier niet beweren dat het systeem er duidelijker op geworden is, maar het is tenminste een evenwichtig systeem.
Verder is er hier veel gesproken over de follow-up van Nice.
Het is uiteraard niet vreemd dat dit vraagstuk voor de Europese afgevaardigden zo belangrijk is. Wij hebben er in dit Parlement in oktober en november vaak over gesproken.
Zoals u weet heeft het voorzitterschap nooit het belang van het debat ontkend.
U zult echter begrijpen dat het debat zich op de moeilijke vraagstukken moest concentreren en dat er geen follow-up van Nice mogelijk was zolang de Top van Nice zelf niet had plaatsgevonden. Ik ben echter van mening dat we het debat over de follow-up van Nice nooit onmogelijk hebben gemaakt.
Wij hebben onze gedachten over deze follow-up willen laten gaan. Er is behoefte aan andere werkwijzen.
Sommigen hebben dat hier ook aangegeven.
Het zal dan ook niet onopgemerkt zijn gebleven dat in de conclusies over de follow-up van Nice gesproken wordt over een uitgebreide raadpleging, niet alleen van de samenleving maar ook van verschillende actoren zoals uw Parlement. Verder hopen we dat we de follow-up van de IGC in korte tijd kunnen afronden.
Ik wil Elmar Brok evenwel met alle respect laten weten dat ik vind dat de Raad niet onder het toeziend oog van het Europees Parlement bijeen dient te komen.
Het Parlement moet wel bij de beraadslagingen van de Raad betrokken worden, maar ik geloof niet dat meer controle of aanwezigheid van het Parlement de werkzaamheden kan vereenvoudigen.
In onze grondwettelijke stelsels dienen de verschillende machten strikt gescheiden te blijven.
Dat is moeilijk.
Ik kom uit het land dat de scheiding der machten heeft uitgevonden. Ik vind echter dat de machten momenteel onvoldoende gescheiden zijn, hetgeen soms tot problemen leidt.
De scheiding der machten is immers een goed systeem dat zijn waarde in het verleden heeft bewezen.
Er dient een diepgaand debat over de toekomst te worden gevoerd. Wat de eerder genoemde tegenstellingen betreft, merk ik overigens dat de voorstanders van een debat over de follow-up van Nice het niet per definitie eens zijn over het doel daarvan.
Neem bijvoorbeeld het debat over de grondwet. Sommigen willen een federale grondwet, terwijl anderen een subsidiaire grondwet wensen.
Alvorens we het eens kunnen worden, moeten we ervoor zorgen dat de Unie kan blijven functioneren.
Dat is ondankbaar, vervelend en moeilijk werk, maar het moet nu eerst gedaan worden.
Aan deze hervorming zijn vijf jaar voorbereidingen vooraf gegaan.
Het Franse voorzitterschap heeft haar tot een goed einde gebracht, maar zwelgt niet in zelfgenoegzaamheid. Wij zijn echter wel tevreden met het resultaat.
Verder zullen we samen gaan bekijken hoe we verder moeten.
De weg die we moeten volgen is uitgestippeld: de uitbreiding is mogelijk gemaakt.
Ik wil Giorgio Napolitano, die op dit terrein veel werk heeft verzet, laten weten dat de staatshoofden, de regeringsleiders en vertegenwoordigers van de Commissie zich niet in eerste instantie met hun eigen nationale belangen hebben beziggehouden. Ze hebben juist gekeken hoe ze, rekening houdend met deze nationale belangen, het algemeen belang konden dienen.
Het is begrijpelijk dat de staatshoofden en regeringsleiders rekening moeten houden met de publieke opinie in hun land, hun nationale parlementen en de bestaande nationale gevoeligheden.
Ik wil het Europees Parlement erop wijzen dat we de Europese eenwording niet over de ruggen van de burgers of buiten hen om kunnen regelen.
Dit is een van de laatste keren dat ik dit Parlement toespreek en daarom wil ik u tot slot laten weten dat ik net als de commissarissen en natuurlijk de voorzitter van de Commissie al die vele keren met veel plezier naar u toe gekomen ben. Ik zou graag nog één opmerking willen maken over de rol van dit Europees Parlement.
U hebt allen kritiek geuit op de Europese Raad en het Verdrag van Nice, hoe uiteenlopend deze kritiek ook is geweest.
Ik wil u er echter op wijzen dat uw kritiek per definitie dus ook betrekking heeft op uw regeringen en de Europese volkeren die ze op legitieme wijze vertegenwoordigen. Verder wil ik niet onvermeld laten dat deze Europese burgers het Europees Parlement in zijn huidige samenstelling hebben gekozen.
Laten we dus als Commissie, Europees Parlement en Raad ieder de plaats innemen die ons is toebedeeld. Het is niet zo dat slechts een van onze instellingen hier het ultieme belang van Europa verdedigt terwijl de overige instellingen koehandel drijven.
Ik geloof stellig in de communautaire werkwijze, waarin sprake is van evenwicht tussen drie instellingen die samen vooruitgang moeten boeken.
Dit zijn de opmerkingen die ik over dit debat, dit voorzitterschap en deze IGC wilde maken.
Ons werk was niet eenvoudig, maar ik ben ervan overtuigd dat het in de toekomst zijn vruchten zal afwerpen voor Europa.
Het eenwordingsproces gaat door, maar we kunnen geen vooruitgang boeken als we niet samen aan de verwezenlijking van ons Europese ideaal blijven werken.
Ik dank u zeer, mijnheer de minister.
Ik ben er zeker van dat het Parlement zal voortgaan met na te denken over de verhouding tussen de instellingen.
Mijnheer de Voorzitter, mijnheer Prodi, mijnheer Barnier, er zijn twee punten die ik hier zou willen toelichten.
Allereerst ben ik in tegenstelling tot de heren Chirac en Prodi van mening dat er wel degelijk van restanten van Nice gesproken kan worden. Deze restanten hebben niet alleen betrekking op de vijftien lidstaten, maar op alle zevenentwintig landen.
Het gaat uiteraard om de volgende twee vragen: zijn we klaar voor de uitbreiding en welke doelstellingen moeten we nastreven?
Niet alleen het vraagstuk van de Commissie kan als restant van Nice beschouwd worden. Aangezien er van uitbreiding van het aantal stemmingen bij gekwalificeerde meerderheid en van een grotere medebeslissing eigenlijk geen sprake is, zal de concurrentie tussen de vijftien lidstaten, en straks tussen de zevenentwintig lidstaten, toenemen met als gevolg dat de toekomst van het Europese sociaal model wordt ondermijnd.
Wat de follow-up van Nice betreft, moeten we een antwoord zien te vinden op de volgende vraag: willen we op deze voet doorgaan met de vijftien lidstaten, en straks met de zevenentwintig lidstaten?
We moeten afstand doen van de besluitvorming met eenparigheid van stemmen, ook binnen een toekomstige conventie.
De heer Moscovici heeft wat het volgende punt betreft gelijk.
Het Europese algemeen welzijn, waarvan overigens niemand de specifieke hoeder is, kan niet gebaseerd zijn op de som van de diverse nationale belangen. Deze belangen doorkruisen en neutraliseren elkaar immers.
­ (ES) Mijnheer de Voorzitter, in mijn taal bestaat de uitdrukking: "afscheid nemen op z' n Frans" , die van toepassing is op het vertrek van de fungerend voorzitter van de Raad.
Ik zou dan ook mijn dank willen betuigen aan de heer Prodi, die gebleven is.
De Commissie laat blijken dat zij belang stelt in het debat met dit Parlement.
Wat het Verdrag van Nice betreft kunnen wij niet veel zeggen omdat we de conclusies van de Europese Raad nog niet tot onze beschikking hebben, en totdat we die onder ogen hebben, kunnen we weinig toevoegen aan wat er al gezegd is.
Naar mijn idee zijn er twee kwesties ten aanzien waarvan het Europees Parlement een belangrijke rol speelt.
De eerste kwestie betreft het Handvest van de grondrechten.
Dat het Handvest is afgekondigd is een goede zaak.
Het is echter niet in de Verdragen opgenomen, en het wordt evenmin genoemd in artikel 6, lid 2, van het Verdrag betreffende de Europese Unie.
Bovenal heb ik echter het gevoel dat de afkondiging geen officiële maar veeleer een marginale aangelegenheid was.
Daarom ben ik dan ook oprecht dankbaar voor hetgeen onze Voorzitter, mevrouw Fontaine, en voorzitter Prodi hebben gezegd: zowel voor het Europees Parlement als voor de Commissie zal het Handvest voortaan tot wet strekken, en het zal voortaan daadwerkelijk ten uitvoer worden gelegd.
Dat lijkt me een positieve ontwikkeling.
Het tweede punt waarop het Parlement Nice zal beoordelen betreft de uitbreiding van de gekwalificeerde meerderheid en de medebeslissingsbevoegdheid van het Parlement.
Naar wat ik hierover vanochtend heb gehoord, lijken de berichten me op dit punt nogal vaag en weinig veelbelovend.
Het Parlement dient zich afwachtend op te stellen alvorens zijn standpunten in dezen te kunnen vaststellen.
Ik herinner me dat Dimitris Tsatsos en ik, toen we het verslag opstelden over het Verdrag van Amsterdam, Ortega y Gasset ter sprake brachten, die de oude Cervantes citeerde en zei dat we vaak voor de keus staan om "de herberg of de weg te zijn" .
Nice is de weg die naar twee belangrijke doelen leidt, en de uitbreiding is daar een van.
We weten nu dat de uitbreiding een feit wordt.
Datzelfde geldt voor de euro.
Als Nice was mislukt zou dat eveneens een gevoelige klap zijn geweest voor de euro.
Daarom bevinden we ons in dit Parlement wellicht in een paradoxale situatie die totaal verschilt van die van Amsterdam.
Misschien zal de Europese Raad van Nice voor dit Parlement niet zulke positieve resultaten opleveren als de Top van Amsterdam.
Misschien zal de Europese Raad van Nice voor de Europese Unie echter wel de weg openen naar een hoopvolle toekomst.
Mijnheer de Voorzitter, we zullen dat pas kunnen bepalen wanneer we de conclusies onder ogen hebben.
Vooralsnog laat de Fractie van de Europese Volkspartij in het midden welk standpunt zij zal innemen.
­ (EN) Mijnheer de Voorzitter, na de Europese Akte, na Maastricht, na het Verdrag van Amsterdam, moest dit Parlement zich telkens buigen over de bereikte resultaten.
In elk van die gevallen trokken wij de conclusie dat die Verdragen niet geheel bevredigend waren, dat zij niet aan al onze verwachtingen voldeden, maar dat zij desalniettemin een stap vooruit betekenden, en in ieder geval een verbetering waren in vergelijking met de status-quo.
Wij hebben dan ook steeds voor ratificatie gepleit.
Deze keer zitten we met een Verdrag dat tenminste in één opzicht een stap terug betekent en aantoonbaar slechter is dan de status-quo: nu heb ik het over het nieuwe systeem van stemmen op basis van een gekwalificeerde meerderheid in de Raad, hetgeen de besluitvorming nog moeilijker maakt dan die vandaag de dag al is.
Er wordt een driedubbele drempel geïntroduceerd: aantal landen, bevolking, en een percentage van de stemmen dat hoger uit moet vallen dan op dit moment het geval is.
Op het ogenblik is het 71% van de stemmen.
Dat is al bijzonder hoog.
Het was op zo' n hoog niveau vastgelegd om er zeker van te zijn dat, in welke combinatie dan ook, een dergelijke gekwalificeerde meerderheid ook de meerderheid van de bevolking zou vertegenwoordigen.
En nu we daar toch al een bevolkingscriterium in hadden verwerkt zou het toch mogelijk moeten zijn geweest om die drempel in de vorm van het aantal stemmen te verlagen.
Nu lijkt het er echter op dat die drempel juist hoger is gemaakt. Ik zeg dit trouwens wel in afwachting van de definitieve tekst, want dat punt zou in het laatste uur van de IGC nog aangepast zijn.
Ik zal het resultaat daarvan evalueren zodra ik over die tekst beschik.
Het is desalniettemin een zorgwekkende situatie.
Voor de rest is het Verdrag een mengsel van onbevredigende en positieve aspecten ­ onbevredigend, maar desalniettemin beter dan de status-quo neem ik aan, tenminste voor wat betreft de uitbreiding van het stemmen bij gekwalificeerde meerderheid, de uitbreiding van de medebeslissingsprocedure met het Europees Parlement, en de bepalingen inzake de versterkte samenwerking.
Dat is allemaal een verbetering in vergelijking met wat we nu hebben, zelfs al is er niet aan al onze verzoeken en wensen tegemoet gekomen.
Tenslotte zijn er ook nog een aantal positieve aspecten: de nieuwe versie van artikel 7 van het Verdrag; het artikel over politieke partijen en hun statuut; het recht voor dit Parlement om de andere instellingen voor het Hof van Justitie te slepen ­ dat is ook een belangrijke factor met het oog op de uitoefening van politieke controle; de nieuwe formule voor de Europese Commissie, en de integratie van de zogeheten "lex Prodi" in het Verdrag, dat een sterkere positie van de voorzitter en de nieuwe samenstelling van de Commissie inhoudt ­ een voor mij aanvaardbaar, redelijk compromis, waar ik mij in de komende tijd over zal buigen; en, zoals mijn collega, de heer Tsatsos al opmerkte, wordt er een weg naar de toekomst uitgestippeld.
Dit is nog niet einde verhaal.
Er zullen nieuwe hervormingen komen, en daar moeten wij gebruik van maken.
Even samenvattend: we hebben hier te maken met een mengeling van goed, slecht en afgrijselijk slecht.
Wij gaan de zaak nu in detail evalueren.
Ik denk dat wij ratificatie zullen aanbevelen, en dat we aan een nieuwe hervorming moeten gaan werken, maar we moeten eerst nog de kleine lettertjes bestuderen om te beslissen of dit inderdaad de juiste aanpak is of niet.
­ (EN) Mijnheer de Voorzitter, ik moet mij verontschuldigen voor het feit dat mijn opmerkingen niet al te goed voorbereid zijn.
Ik kom rechtstreeks van een vergadering en omdat er geen televisietoestellen zijn in de vergaderzalen van dit gebouw, is het bijzonder moeilijk om te kunnen volgen wat er in de zaal gebeurt, een lacune die hopelijk op korte termijn verholpen zal worden.
Velen van ons beschouwen het Verdrag van Nice als onaanvaardbaar, maar om zeer uiteenlopende redenen.
Het grote probleem met het Verdrag van Nice is ­ en dat hebben al veel mensen opgemerkt ­ dat het ontbreken van iedere vorm van tekst het op dit moment onmogelijk maakt om ons een weloverwogen oordeel te kunnen vormen.
We weten niet of de timmerlieden in Nice een doos van Pandora met een actieve rol voor de Commissie hebben geproduceerd of een doodskist voor de democratie, maar wat er daar ook in elkaar is geknutseld, op dit moment wordt het allemaal glanzend opgepoetst, en we hopen maar dat het uiteindelijke resultaat de Europese Unie een stapje verder zal helpen.
De twee punten waarop men volgens mij gefaald heeft zijn, ten eerste, het gebrek aan democratie, want de mogelijkheid om het publiek een kritische blik te gunnen op het functioneren van de Raad werd genegeerd, hoewel velen van ons meenden dat de tijd daarvoor rijp was, en ten tweede de onlogische herverdeling van de stemmen, waarbij voor de Raad een andere benadering werd gekozen dan voor het Parlement.
Veel mensen die het Verdrag van Nice bekijken, gaan zich afvragen waarom het op deze manier moest.
Persoonlijk ben ik van mening dat bij een herverdeling van de stemmen rekening gehouden behoort te worden met de bevolking zoals we dat doen in het Europees Parlement, en zoals dat ook gedaan had behoren te worden voor de Raad.
Nog een andere reden om tegen het Verdrag van Nice te zijn is de ontwikkeling van een nog grotere bureaucratie in de Europese Unie.
Wie kan een goede reden geven waarom de dertig sectoren waarover nu met gekwalificeerde meerderheid zal worden gestemd van essentieel belang zijn voor het uitbreidingsproces?
Ik denk dat de meeste van de kandidaat-landen ­ hoewel ze het Verdrag in zijn huidige vorm zullen aanvaarden omdat het er nu eenmaal ligt en de deur openzet voor hun toetreding op een gegeven moment, en ik hoop dat dat moment snel zal komen en niet te lang op zich zal laten wachten ­ die punten zullen bekijken en, zoals de meesten onder ons, zich zullen realiseren dat die niet relevant zijn voor hun normale dagelijkse leven.
Geen hervorming van het gemeenschappelijk landbouwbeleid, en geen hervorming van het enorm verspillende ontwikkelingsbeleid.
Dan nog de integratie van het Handvest van de grondrechten, als een bindend mechanisme: dat is op zich al, net zoals in de Verenigde Staten, een recept voor verwarring tussen de gerechtshoven in de Europese Unie.
Vervolgens nog het feit dat op basis van die versterkte samenwerking het Europees Parlement geen rol te spelen heeft, hoewel bepaalde leiders van nationale partijen ­ en dan heb ik het ook over de leider van de Labour-partij in zijn toespraak in Warschau ­ geen hervorming in reële termen van de structuurfondsen heeft toegezegd tot 2013.
Dit is geen recept voor uitbreiding, dit is een recept voor meer bureaucratie, en minder democratie.
Mijnheer de Voorzitter, de ontwikkelingen in Nice zijn hier reeds grondig geëvalueerd. Er zij evenwel aan herinnerd dat de Top van Nice met een bijzonder beperkte agenda van start is gegaan.
De Raad verzocht het Europees Parlement deze agenda niet uit te breiden omdat hij zich uitsluitend op de nog onopgeloste vragen van Amsterdam wilde toeleggen, zogezegd om de werking van de Europese instellingen te verbeteren en ervoor te zorgen dat het Europa van de 27 lidstaten beter functioneert dan het Europa van de Vijftien.
Wat was het resultaat van deze exercitie en deze werkzaamheden?
Dat uitgerekend de meest fundamentele en belangrijkste thema's met het oog op de verhoging van de efficiëntie, de slagvaardigheid, de flexibiliteit en de doelmatigheid van de werking van de instellingen in de besprekingen niet aan bod zijn gekomen.
De Raad heeft al zijn aandacht toegespitst op de machtsverhoudingen. Kortom, men heeft in Nice te veel gerekend en te weinig aan politiek gedaan.
In Nice is het beeld ontstaan van een Europa waarin elk van de landen zijn eigen belangen tracht te behartigen, hetgeen doet vermoeden dat het Europa van de toekomst het toneel van een voortdurende strijd tussen grote en kleine landen zal zijn.
Ik vraag mij af of deze argumenten niet in de kaart van de eurosceptici en de vijanden van Europa spelen ...
Ik vraag mij af of het beeld dat Nice heeft opgeroepen het geweten van de overtuigde Europeanen, van hen die meer dan alleen maar een eenheidsmarkt en een eenheidsmunt willen, niet wakker schudt aangezien de Europese gedachte mijns inziens op dit moment ver zoek is.
Ik beschouw Nice als een voortzetting van Amsterdam. Momenteel bevinden wij ons in een overgangsfase tussen Amsterdam en de voor 2004 geplande IGC waarvan men niet weet wanneer ze zal worden afgerond.
Het is nu aan de overtuigde eurofielen om het beeld van Nice teniet te doen door te onderstrepen dat solidariteit zinvol is en te verzekeren dat het perfect mogelijk is een Europa tot stand te brengen waarin grote en kleine landen probleemloos samenleven. Met andere woorden, alle landen spelen een onontbeerlijke rol in het Europese integratieproces en binnen dit Europa is er geen plaats voor nationaal egoïsme.
Vandaar dat ik het Parlement en de Commissie ertoe oproep de pedagogie van de Europese eenwording niet uit het oog te verliezen. Het gaat hier niet om de som van de nationale belangen, maar om een solidair proces, zoals Commissievoorzitter Prodi terecht heeft opgemerkt, om de toekomst van Europa.
De instellingen moeten de handen in elkaar slaan om de uitbreiding tot een goed einde te brengen. Wij moeten ervoor zorgen dat de burgers Europa zien zoals wij willen dat zij Europa zien en de politici moeten de draad van het Europese eenwordingsproces weer opnemen in plaats van hun macht, en met name de macht van de grote landen, te verdedigen.
­ (ES) Mijnheer de Voorzitter, naar mijn idee terecht is hier opgemerkt dat Europa uit noodzaak geboren is, en dat Europa er alleen maar toe komt een stap vooruit te zetten wanneer de nood heel hoog is.
En met het vooruitzicht van de uitbreiding van Europa is in Nice gebleken dat de nood inderdaad heel hoog is, in de zin van verstarring.
Zoals vanochtend duidelijk bleek, en ook vanmiddag toen het debat werd voortgezet, zijn de ontwikkelingen in Nice op meerdere manieren te beoordelen.
Net zoals op vele andere toppen in de geschiedenis van de Europese Unie heeft ook op de Europese Raad van Nice de realiteit gezegevierd, en heeft het pragmatisme het gewonnen van de utopie.
Ofschoon wij allemaal gaarne hadden gezien dat we grotere bevoegdheden hadden gekregen op het gebied van de medebeslissing ­ ondanks de geschillen tussen de grote landen, tussen de grote en de kleine landen, en tussen de kleine en de middelgrote landen ­ is het toch duidelijk dat er een reeks stappen is genomen die, zoals voorzitter Prodi vanochtend al zei, dan misschien wel niet spectaculair zijn maar die in elk geval in de goede richting gaan. Die stappen zijn: een vergroting van de bevoegdheden van de voorzitter van de Commissie, een beslissingsprocedure waarin meer beslissingen worden genomen met een gekwalificeerde meerderheid ­ ofschoon niet zoveel beslissingen als wij hadden gewild, een duidelijker omschrijving van de rol van de versterkte samenwerkingsvormen, en verder - waarom dat onvermeld gelaten - een herweging van de stemmen in de Raad, ook al is die herweging misschien niet volmaakt.
Mijnheer de Voorzitter, Nice is echter niet het eindpunt van de weg maar het vertrekpunt van een nieuwe etappe met een groot aantal uitdagingen.
We moeten de toetreding van de nieuwe landen tot een succes zien te maken, we moeten de Europese markt consolideren, de eenheidsmunt invoeren, een concreet veiligheids- en gemeenschappelijk defensiebeleid tot ontwikkeling brengen, en de aanzet geven tot een breed debat over de toekomst van Europa.
Mijnheer de voorzitter van de Commissie, we kunnen we die uitdagingen niet aangaan zonder de burgers in aanmerking te nemen.
Daartoe is het zaak dat er met meer ruimhartigheid en meer realisme te werk wordt gegaan, dat de instellingen die de communautaire belangen behartigen een grotere inbreng krijgen, en verder, mijnheer de Voorzitter, dat een ieder op dit soort conferenties, zoals Jean Monnet zei ­ en hiermee sluit ik af ­ zijn belang zoekt in het algemeen belang.
Mijnheer de Voorzitter, mijnheer de voorzitter van de Commissie, mijnheer de commissaris, beste collega' s, Nice kent winnaars en verliezers, maar Europa behoort zeker niet tot de winnaars en de democratie en de transparantie evenmin.
Dat is eigenlijk de essentie van wat voorzitter Prodi vandaag klaar en duidelijk heeft gezegd. Ik wil hem hiervoor bedanken.
Laten wij de zaken eens op een rijtje zetten: het Handvest werd niet opgenomen in de Verdragen, zelfs geen verwijzing ernaar.
Op het gebied van het veiligheids- en defensiebeleid is weliswaar vooruitgang geboekt, maar dit beleid heeft nog altijd geen parlementaire dimensie.
De meerderheidsbesluitvorming is in slechts zeer geringe mate uitgebreid, maar de procedure is ingewikkelder en ondoorzichtiger geworden.
Wij hebben natuurlijk de versterkte samenwerking, maar wat hiervan zal worden, staat nog te bezien.
De verhouding tussen de kleine en grote landen is na een aantal volslagen onbegrijpelijke en onaanvaardbare voorstellen uiteindelijk verstandig geregeld. Verder werd de Commissie versterkt, hoewel het besluit ten aanzien van het aantal leden niet direct een verstandig en positief besluit is.
Minister Moscovici heeft het zonder meer bij het rechte eind wanneer hij zegt dat het niet volstaat dat wij dit elkaar vertellen. Wij moeten het ook de burgers vertellen.
Het is waar dat de burgers waarschijnlijk vaak kritischer tegenover de integratie staan dan wij in dit Parlement.
Met een beter resultaat hadden wij waarschijnlijk soms meer moeite gehad om de burgers te overtuigen. Wij zouden echter wel meer overtuigingskracht hebben als het resultaat van Nice beter was geweest.
Wij hadden met een beter geweten een beter Europees resultaat aan de burgers kunnen overbrengen.
Ik zou daarom willen terugkomen op iets wat vandaag al een paar keer is gezegd.
Wij moeten ons inderdaad gedetailleerd met het resultaat bezighouden.
Ik ben evenwel van mening dat wij ons pas concreet met het resultaat moeten bezighouden als de Raad een harde toezegging doet over het verdere verloop van het proces, en dat moet dan met een sterke participatie van het Europees Parlement zijn.
Wat hier in Nice over werd gezegd, is mij allemaal veel te vaag: ja tegen de deelneming van het Parlement.
Maar wat voor deelneming?
Ik vind het een schandaal als wij er opnieuw voor moeten vechten dat er misschien twee vertegenwoordigers kunnen deelnemen en zo mogelijk aan de meeste vergaderingen.
Dat kan toch zo niet langer.
Zoals bij de conventie moet het Parlement in dit proces een dragende rol spelen.
Wij willen de regeringsleiders bewijzen dat wij het beter kunnen.
Wanneer wij de conventie vergelijken met wat er bij de IGC gebeurt - ook al gaat het om een gemakkelijkere materie, waarbij de nationale belangen een kleinere rol spelen dan bij de IGC, dat geef ik toe - dan doen de conventie en de werkwijze en de methode van de conventie het duidelijk beter.
Daarom ben ik van mening dat wij ons pas moeten bezighouden met de details van het resultaat van Nice, wanneer duidelijk is dat het Europees Parlement bij een toekomstig proces een belangrijke en doorslaggevende rol speelt.
Wij willen de regeringsleiders bewijzen dat wij het beter kunnen.
Mijnheer de Voorzitter, mijnheer de voorzitter van de Commissie, mijnheer de commissaris, waarde collega's, al mijn collega' s hebben al gewezen op de verwachtingen die er met betrekking tot de Top van Nice bestonden. In Nice zou er immers voor gezorgd worden dat de Europese Unie op efficiënte, democratische en transparante wijze zou kunnen blijven functioneren na de historische uitbreiding die ons te wachten staat.
Ik zal zeker niet ontkennen dat op deze Top belangrijke vorderingen zijn geboekt met betrekking tot de vraagstukken die het leven van onze burgers direct beïnvloeden. Ik denk hierbij aan de volksgezondheid, de bescherming van het milieu, het sociale beleid en de aanneming van een statuut voor Europese bedrijven.
Een ander positief punt is dat het Handvest van de grondrechten officieel gepresenteerd is, ook al heeft het op dit moment nog geen bindend karakter.
Tenslotte kunnen de beslissingen op het gebied van het GBVB ontegenzeggelijk als een belangrijke stap voorwaarts worden beschouwd.
Deze Top zou een volledig succes zijn geweest als er met de hoognodige herziening van de Verdragen evenveel vooruitgang was geboekt als met de zojuist genoemde vraagstukken. Hoewel we er kennelijk wel in zijn geslaagd om een volledige verlamming van de Europese Unie na de uitbreiding te voorkomen, hebben de ambities van het Franse voorzitterschap zich niet kunnen vertalen in een nieuw ontwerpverdrag.
Zo is het aantal vraagstukken waarover voortaan met gekwalificeerde meerderheid zal worden beslist in plaats van met eenparigheid van stemmen, nog veel te klein. Ook de medebeslissing zal nog veel te beperkt worden toegepast.
Verder is onduidelijk in hoeverre het aantal afgevaardigden in het toekomstige Europa zal toenemen en bestaat er onzekerheid over het aantal commissarissen na de uitbreiding. Ik zou zo nog veel meer onderwerpen kunnen noemen.
Behalve de technische aspecten van deze hervorming, maken we ons vooral ook zorgen over het feit dat de lidstaten steeds meer moeite ondervinden om samen beslissingen te nemen die het gemeenschappelijke belang van de burgers dienen. Als rapporteur over de ultraperifere regio' s van de Unie vind ik het erg jammer dat de conclusies van de Top van Nice zo teleurstellend zijn.
Ze vormen immers niet meer dan een bevestiging van het werkprogramma van de Commissie. De ultraperifere regio' s verdienen beter.
Het Europees Parlement zal zijn werkzaamheden onvermoeibaar voortzetten om deze regio' s de plaats te geven die hun binnen de Unie toekomt. Ik ben ervan overtuigd dat ik hierbij kan rekenen op de steun van commissaris Barnier.
Mijnheer de Voorzitter, Nice was geen succes.
In weerwil van de borstklopperij vanmorgen van de Franse regering, is de IGC gewoon niet goed afgerond.
Zeker, de versterkte samenwerking en de Europese defensiemacht kwamen van de grond. Het laatste met nogal wat Engelse restricties.
Het meest essentiële thema, de overstap van veto's naar meerderheidsbesluiten, kwam juist op cruciale thema's niet van de grond.
Fiscaliteit, sociale zekerheid, justitie, asielvragen, landbouw, structuurfondsen, juist die thema's die geregeld hadden moeten worden voor de toetredingen zijn niet geregeld.
De top heeft hier gewoon gefaald.
Nationale belangen waren groter dan het algemeen Europees belang.
En wat extra ernstig is, in een aantal gevallen waar wel tot meerderheidsbesluitvorming is gekomen, werd niet voorzien in een medewetgevende bevoegdheid van het Europees Parlement.
Het democratisch gat is dus nog een beetje groter geworden.
Wat bezielde de top om zo weinig gevoel voor democratie te tonen?
Dan de Nederlandse positie.
Gedurende de top leek het wel of Nederland er alleen maar op uit was om een soort voetbalwedstrijd met België te winnen.
Het resultaat van al die energie was 12-13 in plaats van 10-10 aan punten in de stemweging.
Wat maakt dat nou uit op 300 stemmen?
Trouwens, waarom was Frankrijk zo mordicus tegen het meetellen van de bevolkingsdichtheid?
Dat is toch een heel gebruikelijk democratisch principe.
Nederland heeft dus één stem meer gekregen dan België in de Raad.
Maar kijken we naar het aantal zetels in het Europees Parlement, dan daalt Nederland van 31 naar 25 en België van 24 naar 22.
Nederland heeft dus een prijs betaald voor dat steunpuntje in de Raad.
Tenslotte, het is duidelijk dat de traditionele IGC niet meer werkt.
Wanneer er in 2004 opnieuw een top moet worden voorbereid, is het beter het conventmodel te volgen.
Laat de 15 regeringsvertegenwoordigers, 30 nationale en 15 Euro-parlementsleden de IGC maar voorbereiden.
Dat heeft goed gewerkt bij het Handvest en dat zal ook beter werken dan een klassieke IGC.
Het is bovendien democratischer.
Voorzitter, van mij krijgt Nice gewoon een onvoldoende.
Mijnheer de Voorzitter, volgens een krantenbericht was het eerste commentaar van de Finse minister-president Paavo Lipponen na Nice: "Dit Verdrag moet worden herzien".
Wij zijn het beslist met hem eens, maar wij weten dat die hoop pas na vele jaren kan worden verwezenlijkt als, zoals ik denk dat gebeurt, de nationale parlementen het Verdrag van Nice ratificeren.
Hopelijk toonde Nice voor Finland en de andere kleine landen aan dat het benadrukken van de intergouvernementele Europese rol van de Raad op het niveau van de besluitvorming voor de kleine landen voortdurend voor verliezen zal zorgen.
Op de Top gebruikte niemand zijn Europese stem.
Als dan de Commissie, zoals wij hebben gezien, dat wel probeert te doen, wordt haar voorzitter letterlijk de deur gewezen; toch mijn dank voor die actie.
Het is echter betreurenswaardig voor de toekomst van Europa dat er geen Europese staatslieden te vinden zijn.
Bijna elk land bracht zijn eigen binnenlandse politieke problemen op de Top naar voren.
Bij thuiskomst hebben de premiers benadrukt juist deze binnenlandse politieke problemen gedeeltelijk te hebben overwonnen.
"Wij waren in staat de zaken in eigen hand te houden" of "Wij waren in staat Europese besluiten tegen te houden", vertelden zij in hun land.
Zo werd voor de kandidaat-landen een zeer slecht voorbeeld gegeven waarover men zich van Tallinn tot Boedapest en Praag beslist zal verbazen.
Het is natuurlijk goed dat de uitbreiding nu door kan gaan.
Die boodschap moet men aan de kandidaat-landen geven.
Na de uitbreiding zijn toppen en IGC's zoals die nu hebben plaatsgevonden onmogelijk, de Unie gaat nu ofwel werkelijk integreren of gaat verbrokkelen.
De situatie kan niet blijven zoals die nu is.
Ik hoop dat er in Europa staatslieden te vinden zijn; het verschil tussen politici en staatslieden is dat politici weten wat het volk nu wil en dat staatlieden weten wat het volk over twintig jaar werkelijk wil.
Mijnheer de Voorzitter, mijnheer de voorzitter van de Commissie, beste collega' s, Ik behoor nog niet tot de schrandere parlementsleden die reeds tot in de details kunnen overzien wat er in Nice is besloten, ook omdat ik de teksten nog niet heb.
Maar als wij iets van Nice hebben geleerd en moeten leren, dan is het wel dat Europa veel te waardevol is om het alleen aan de staatshoofden en regeringsleiders over te laten.
Het model van de IGC heeft zijn tijd gehad.
Dat is de eerste en belangrijkste les die wij uit de onderhandelingen van vorige week moeten trekken.
Als positief punt wil ik opmerken dat er zal worden gewerkt aan een afbakening van de bevoegdheden.
Dat is een oude eis die wij vanuit Beieren telkens weer hebben gesteld. Enkele jaren geleden werd daar nog meewarig om gelachen, maar nu gaat de Raad er een besluit over nemen.
Ik vind dat een groot succes.
Maar als ik zie hoe er in Nice werd gebakkeleid, dan denk ik dat zij beter nu reeds over de afbakening van de bevoegdheden hadden gesproken.
Misschien was het gemakkelijker geweest om hierover verstandige compromissen te bereiken.
Formeel zijn de left-overs van Amsterdam opgelost.
In werkelijkheid werden compromissen bereikt die de grootste gemene deler waren.
Europa kan op lange termijn niet worden bestuurd wanneer uitsluitend met de grootste gemene deler wordt gewerkt.
Ik hoop dat ook dit Parlement hier de juiste lessen uit trekt.
Het Parlement moet zelfbewuster worden, met name tegenover de Raad. Anders moeten wij vrezen dat de bureaucratie en de geheime diplomatie het in Europa duurzaam voor het zeggen zullen krijgen.
Mijnheer de Voorzitter, het is niet eenvoudig om het Frans voorzitterschap te bekritiseren in dit debat, omdat het niet aanwezig is.
Ik begrijp best dat president Chirac, de heer Vedrine en de heer Moscovici ook andere belangrijke vergaderingen moeten bijwonen, maar ik ben ervan overtuigd dat de voorzitter van de Europese Commissie, de heer Prodi, eveneens belangrijke vergaderingen heeft, evenals commissaris Barnier, en toch zijn zij zo hoffelijk om tot het einde van dit debat te blijven.
De heer Moscovici zegt dat we de schuld niet bij hem moeten leggen, maar bij andere regeringsvertegenwoordigers in de Raad.
Het is echt betreurenswaardig dat hij geen plaatsvervanger heeft kunnen aanwijzen die tot het einde van ons overleg had kunnen blijven.
Tenslotte hopen wij hier met z' n allen dat onze rangen zullen worden versterkt met kandidaat-landen uit Midden- en Oost Europa, waar men gewend was aan de arrogantie van de overheid en mensen die verstek laten gaan, aan mensen die een toespraak houden en vervolgens verdwijnen.
Ik betreur het bijzonder dat de heer Moscovici geen vervanger heeft weten te vinden.
Is Nice een succes te noemen?
De heer Moscovici zegt dat we maar bij onze nationale regeringen moeten aankloppen om kritiek te leveren.
Dat wil ik best doen.
De heer Blair keerde terug naar het Verenigd Koninkrijk als een zegevierende held omdat hij op het ene punt geen duimbreed was geweken, op het andere geen centimeter had toegegeven, en had gevochten voor de Britse belangen.
Nu, uiteraard kan ik hem daarin steunen, maar wat heeft hij nu feitelijk bereikt?
Hij heeft ons verteld dat hij ervoor heeft gezorgd dat de uitbreiding zal plaatsvinden.
Ik weet niet of de Commissie aan het einde van dit debat nog zal reageren, maar in afwezigheid van de Raad vraag ik mij af of de Commissie er evenveel vertrouwen in heeft dat dit Europees Parlement tegen 2004 ook Tsjechische, Hongaarse en Poolse leden zal tellen, en leden van de Baltische staten.
De heer Moscovici zegt dat je je idealisme natuurlijk moet temperen met realisme.
Ik wil hem alleen maar vragen: Heeft generaal de Gaulle zijn idealisme getemperd met realisme, of Winston Churchill?
"De publieke opinie zal dit nooit accepteren."
"Dit krijgen we nooit door het Lagerhuis."
"O, maar er komt een referendum."
Heus?
Heeft de Europese Unie dan geen leiders?
Waar is de Raad?
Waar zijn de regeringen?
Het is betreurenswaardig, en het enige hoopgevende teken is dat de Europese Commissie duidelijk haar zelfvertrouwen heeft herwonnen.
Dit Europees Parlement zal de handen ineen slaan met de Commissie en erop staan dat men onze eisen inwilligt.
Mijnheer de Voorzitter, de Top van Nice heeft laten zien dat de intergouvernementele conferentie haar beste tijd heeft gehad.
We staan aan de vooravond van de uitbreiding van de Unie naar het oosten, een ommekeer die de strategie van de kleine stappen onmogelijk maakt.
Als er niets wordt gedaan aan het democratisch tekort van de Europese instellingen, kan de Unie niet rekenen op de steun van de volkeren.
In Nice is een lange lijst problemen aan de orde geweest, maar de institutionele hervormingen en de rol van het Parlement hebben niet de benodigde aandacht gehad, zoals voorzitter Prodi duidelijk heeft gemaakt.
Misschien waren we te ambitieus.
Dat betekent echter niet dat het het Parlement aan verantwoordelijkheidsgevoel ontbreekt.
Als we de les van de realisten aanvaarden, stoppen we het Handvest van de grondrechten in een la en stellen we ons tevreden met een vrijhandelszone onder de hoede van de grote concerns en de nationale belangen.
Iets werkt er niet; de federalistische jongeren hebben dat begrepen en hebben hun staatshoofden opgeroepen moediger te zijn, net zo moedig als de vaders van de Europese Gemeenschap.
Er moet een groot debat over de toekomst van Europa op gang worden gebracht. Dat is wat er na Nice moet gebeuren, als we de Europese gedachte opnieuw willen lanceren in een radicaal veranderde wereld.
Mijnheer de Voorzitter, ik zal het kort houden, want ik wil alleen maar mijn dank uitspreken. Niet alleen omdat u zich tegenover ons zo hoffelijk hebt gedragen, maar ook voor de inhoud van uw toespraken.
Mijnheer Beazley, wij zijn hier niet uit beleefdheid gebleven; commissaris Barnier en ik zijn ook gebleven om te horen wat uw mening en uw gevoelens zijn, hoe de stemming is, want ik denk dat wij, het Parlement en de Commissie, Europa samen moeten opbouwen.
We hebben in het debat van vandaag niet voor elkaar verborgen gehouden met welke delen van het Verdrag van Nice we tevreden waren en nog minder waarmee we niet tevreden waren; de argumenten waren niet altijd dezelfde, maar de gevoelens en de bedenkingen wel.
We hebben niet voor elkaar verborgen dat we met dezelfde inzet en vastberadenheid van voor Nice door moeten gaan op de weg van de uitbreiding, om onze doelstellingen te halen voor de belangrijkste opgave uit onze geschiedenis, die het Parlement en de Commissie de komende jaren moeten vervullen.
We hebben ook niet verborgen gehouden, geachte afgevaardigden, dat wij, het Parlement en de Commissie, het nieuwe Europa samen moeten opbouwen. Deze verantwoordelijkheid, maar ook deze belangrijke missie en dit belangrijke perspectief, rusten op ons.
­ Dank u, mijnheer de voorzitter van de Commissie.
Ik heb zes ontwerpresoluties ontvangen die zijn ingediend op grond van artikel 37, lid 2, van het Reglement.
Het debat is gesloten.
De stemming vindt donderdag om 10.00 uur plaats.
Begroting 2001 (voortzetting)
­ Aan de orde is de voortzetting van het debat over de begroting 2001.
Het woord is aan de heer Wurtz.
Mijnheer de Voorzitter, tijdens de eerste lezing besloot mijn fractie een symbolische politieke daad te verrichten door een motie tot verwerping van de begroting in te dienen.
Daarmee wilden wij de aandacht vestigen op een aantal specifieke kenmerken van het toen aan ons voorgelegde ontwerp, kenmerken die in onze ogen niet door de beugel konden.
Wij hebben toen nogmaals onderstreept dat het beginsel "nieuwe beleidsvormen - nieuwe kredieten" gerespecteerd dient te worden en hebben tevens aangedrongen op herziening op meerjarenbasis van de financiële vooruitzichten.
Wij wilden namelijk geen herschikkingen ten koste van de traditionele prioriteiten op met name het gebied van de externe maatregelen, ofschoon soortgelijke problemen zich ook voordoen bij de uitgaven op het gebied van de werkgelegenheid en de milieubescherming.
Zoals wij toen duidelijk hebben gemaakt, wilden wij in de toekomst niet door de Raad gedwongen worden een keuze te maken tussen twee, in onze ogen even legitieme prioriteiten: de Balkan en de Middellandse Zee.
Vandaag bevinden wij ons precies in de situatie die wij toen wilden vermijden.
Met het tussen de delegatie van het Parlement en de Raad bereikte compromis wordt het mes gezet in de Euro-mediterrane samenwerking: 200 miljoen euro minder ten opzichte van de begroting 2000.
Dat is natuurlijk een schitterend signaal aan onze buren, aan onze partners in het zuiden!
Voor de Balkan is met veel moeite een heel precair financieel stellage in elkaar gezet.
Daarin is onder meer sprake van overdracht naar de begroting 2001 van kredieten uit de begroting 2000 die bestemd waren voor steun aan Latijns-Amerika, of van kredieten voor Marokko in het kader van de ontwerpovereenkomst inzake visserij, die dit jaar niet zijn gebruikt.
Het belangrijkste daarbij is echter dat in de komende jaren het financieringsprobleem met betrekking tot de Balkan recht overeind blijft.
Wij moeten tevens een opmerking maken over rubriek 3 "intern beleid" , daar het tot "programma ondernemerschap" omgedoopte werkgelegenheidsinitiatief werd ingekort met 87 miljoen euro, de trans-Europese netwerken met 23 miljoen euro en de milieubescherming met 42 miljoen euro.
Dat brengt ons op in totaal ongeveer 1,09% van het bruto binnenlands product van de Europese Unie, of zelfs minder. Daarmee is de begroting 2001 relatief gezien een van de laagste begrotingen van de afgelopen tien jaar.
Deze ligt immers duidelijk beneden het reeds zeer lage plafond dat in maart 1999 in het kader van Agenda 2000 in Berlijn werd vastgesteld. Daarom kan de Confederale Fractie Europees Unitair Links/Noords Groen Links helaas niet haar goedkeuring hechten aan het verslag van mevrouw Haug.
Mijnheer de Voorzitter, ik wil voor alles onderstrepen dat de begroting van dit jaar vooral het werk is van alle leden van een en dezelfde commissie, en natuurlijk ook van de voorzitter van de commissie, de heer Wynn, die het werk en de interne spanningen vaardig in goede banen heeft geleid. Ik bedank ook de commissaris, mevrouw Schreyer.
Dat wil echter niet zeggen dat we meer en beter konden doen. Ik wil de twee sectoren gescheiden houden.
Eerst de positieve kant: om te beginnen de ongeveer 60 miljoen euro landbouwkredieten voor BSE-tests.
Dat was een belangrijke stap, hoewel, in mijn ogen, geen definitieve.
Dan de circa 450 miljoen euro voor het midden- en kleinbedrijf, omdat het eindelijk duidelijk is geworden dat de Europese economie niet is gebaseerd op multinationals maar op het midden- en kleinbedrijf, dat de groei en de werkgelegenheid kan stimuleren. Verder is de groei van de betalingskredieten beperkt tot 3,5% en is de bijdrage voor de Balkan verhoogd.
Dat is belangrijk in politieke zin. In die gevallen hebben we tijdens die commissievergadering iets fundamenteels bereikt.
Nu twee aspecten waarop, naar mijn mening, beter moet worden gelet en waarover ik me zorgen maak: ten eerste wordt er misschien een excessief gebruik gemaakt van het flexibiliteitsinstrument.
Verder zijn de nieuwe banen gewoon het gevolg van vervroegde uittreding.
Dat mag geen precedent scheppen in onze instellingen. Tenslotte wil ik de wens uitspreken dat de commissie meer moeite doet voor een begrotingsstrategie, vooral om onze munt, de euro, te versterken en te beschermen.
- (FR) Mijnheer de Voorzitter, mevrouw de commissaris, waarde collega' s, mevrouw de fungerend voorzitter van de Raad, zou ik moeten zeggen maar ik zie haar niet.
Onze vergadering is inderdaad nogal dunbevolkt, maar het begrotingsdebat is nu eenmaal veel langer uitgelopen dan wij hadden gedacht en daarom zullen wij, de sprekers na mij en ikzelf, de begrotingsproblematiek moeten bespreken zonder de aanwezigheid van het voorzitterschap.
Ook ik wil van mijn kant de rapporteurs, de voorzitter van de Begrotingscommissie, de Commissie, de Raad en het voorzitterschap van harte gelukwensen met hun werk. Dankzij dit akkoord kunnen wij nu de begroting 2001 aannemen.
Ik moet mij echter volledig scharen achter de opmerkingen van de heer Colom i Naval over het uiterst delicate onderwerp van de financiële vooruitzichten.
Er is zojuist een akkoord bereikt in Nice aan de hand waarvan wij kunnen gaan uitbreiden.
Welnu, voor de vorige uitbreidingen was veel geld nodig.
De lidstaten waren toen echter niet beducht voor de publieke opinie, en de uitbreiding met Spanje en Portugal ging gepaard met grote financiële inspanningen.
Als ik derhalve vaststel dat deze begroting lager ligt dan die van het jaar 2000, zowel in reële termen als qua percentage van het BNP, en wij bovendien mijlenver verwijderd zijn van de in Edinburg vastgestelde doelstellingen, besef ik dat daar in feite de schoen wringt.
Als wij dit probleem niet aanpakken, maken wij de opbouw en de uitbreiding van de Unie steeds ongeloofwaardiger.
Mijnheer de Voorzitter, met het vaststellen van de begroting 2001 concentreerde de discussie in dit Parlement zich rond een beperkt aantal thema's.
Een van die thema's was en is ook vandaag de verhoging van de financiële perspectieven van het buitenlandse beleid.
Terecht verwerpt de Raad deze herziening, want het heeft geen zin om in Berlijn voor een periode van zes jaar een plafond aan de uitgaven te stellen als deze plafonds elk jaar ter discussie worden gesteld.
Deze maxima dwingen de Commissie prioriteiten te stellen binnen een begrensd budget zoals iedere overheid moet.
Een ander thema dat dit jaar opnieuw bespeeld werd, is het flexibiliteitsinstrument.
Een instrument van 200 miljoen euro dat nu in compromis met de Raad vastgelegd wordt voor hulp aan de Balkan.
Terecht merkt collega Colom i Naval op dat het gebruik van het flexibiliteitsinstrument op deze manier zijn oorspronkelijk doel voorbijschiet, namelijk leniging van onvoorziene budgettaire behoefte.
Ik vraag me eerlijk gezegd wel af of hij dat ook gezegd zou hebben als dit instrument op dezelfde oneigenlijke manier voor MEDA was gebruikt zoals dit Parlement had voorgesteld.
Tijdens de eerste lezing van de begroting heb ik deze kritiek namelijk laten horen en ik kan me zijn bijval niet herinneren.
Natuurlijk ben ik niet tegen hulp aan de Balkan.
De Unie als samenwerking van nationale staten, geboren uit de behoefte aan vrede in Europa heeft een ereplicht om het proces van vrede en verzoening in de Balkan te financieren.
Ik vind echter dat bij een dergelijke omvangrijke operatie eerst de behoefte aan hulp moet worden geïnventariseerd alvorens de portemonnaie te trekken.
De ijver die de Commissie en het Parlement aan de dag leggen om de Balkan te voorzien van een stuwmeer aan hulp staat in schril contrast met de korting op de hulp aan de kandidaat-lidstaten.
Mijnheer de Voorzitter, wellicht moeten we het flexibiliteitsinstrument voor de begroting 2002 alvast reserveren voor de kandidaat-lidstaten.
Geheel onvoorzien zouden zij mogelijk eerder lid van de Unie willen worden.
Mijnheer de Voorzitter, geachte dames en heren, bij de vaststelling van de begroting werd rekening gehouden met de beginselen van spaarzaamheid en sociale en economische evenwichtigheid. Ik wil de rapporteurs daarvoor bedanken.
Het is ook goed dat er voor het midden- en kleinbedrijf, de voornaamste werkgevers, bijkomende middelen ter beschikking worden gesteld. Daardoor zullen nieuwe arbeidsplaatsen worden gecreëerd en zo wordt de strijd tegen de werkloosheid voortgezet.
Wij kennen ook de veronderstelling van de nota van wijzigingen nr. 2 van de Commissie.
Deze houdt in dat in rubriek 1 ongeveer 900 miljoen wordt bespaard. Deze veronderstelling is wellicht niet meer haalbaar.
Enerzijds is de euro inmiddels in waarde gestegen, hetgeen de besparingsmogelijkheden zal beperken. Anderzijds kan men er nu reeds van uitgaan dat de op de begroting voorziene middelen om greep te krijgen op de BSE-crisis niet zullen volstaan.
Er zal daarom zonder meer een aanvullende begroting moeten komen, waardoor de besparingsmogelijkheden in deze rubriek sterk, zo niet tot nul, zullen worden gereduceerd.
Mijnheer de Voorzitter, mevrouw de commissaris, om te beginnen wil ik onze collega, algemeen rapporteur Jutta Haug, feliciteren met de manier waarop zij haar taak heeft aangepakt. Vooral dankzij haar zijn onze werkzaamheden, zowel in de commissie als binnen het Parlement in het algemeen, op constructieve wijze verlopen.
De op dit debat volgende stemming zal een punt zetten achter het moeizame en ingewikkelde proces tot vaststelling van de begroting van de Europese Unie voor het jaar 2001.
De omstandigheden die ons in staat stellen de knoop door te hakken zijn het resultaat van intens overleg en opeenvolgende akkoorden tussen de diverse instellingen.
Ik zou evenwel enkele punten willen aanstippen die ook op de komende jaren van toepassing zijn.
Voor wat de betalingskredieten betreft, vertegenwoordigt de begroting slechts 1,056% van het communautaire BNP.
In de financiële vooruitzichten is sprake van 1,11% voor 2001, om nog maar te zwijgen van de 1,27% van enkele jaren geleden.
Voorts blijven de meerjarenprogramma's op het gebied van de externe samenwerking behouden, wordt de kloof tussen de aangegane verplichtingen en de betalingen almaar groter, laat de uitvoering van bepaalde programma's nog steeds te wensen over, zijn er onaanvaardbare en onhoudbare betalingsachterstanden ontstaan en heeft men het Parlement voor voldongen feiten gesteld die op de begroting van invloed zijn. De eerste kwestie, die van het BNP, kan vooralsnog niet worden opgelost.
In het kader van het derde punt houdt de overeenkomst tussen het Parlement en de Raad over de opstelling door de Commissie van een verslag dat uiterlijk op 30 juni 2001 aan de twee genoemde instellingen moet worden voorgelegd mijns inziens een belangrijke vernieuwing in. Het is de bedoeling dat de Commissie verslag uitbrengt over de geboekte vooruitgang, met name op een aantal fundamentele gebieden zoals de betaling in het kader van de uitstaande verplichtingen, de vereenvoudiging van het projectbeheer, een betere uitvoering van de programma's, de herziening van de comitologie, de hervorming van de Commissie, de vaststelling en verwezenlijking van uitvoeringsdoelstellingen, met name inzake externe samenwerking, en de informatieoverdracht aan het Parlement, die op verscheidene terreinen verre van exhaustief is.
Het is van wezenlijk belang dat dit verslag niet tot de zoveelste formaliteit verwordt. Alleen dan kunnen de verwachtingen die velen van ons ten aanzien van deze nieuwe stap koesteren in vervulling gaan.
­ (EN) Mijnheer de Voorzitter, soms lijken wij wel de wederzijdse schouderklopjesclub als je ziet hoe we elkaar hebben zitten feliciteren met dit resultaat.
Misschien moet ik nu toch iets afwijken van die tendens ten aanzien van de Raad ­ niet noodzakelijkerwijze het Frans voorzitterschap, maar de Raad in zijn algemeenheid.
We behoeven onszelf niets wijs te maken, dit is een goede begroting.
Het is niet de begroting die ikzelf, en veel collega' s met mij, graag hadden gezien, maar we kunnen er toch wel tevreden mee zijn.
In voetbaltermen zou je het een 1 ­ 1 gelijkspel noemen.
Maar vanwege het flexibiliteitsinstrument menen wij op strafschoppen gewonnen te hebben.
Het oorspronkelijke voorstel van de Commissie voor een herziening van de financiële vooruitzichten om 300 miljoen euro over te kunnen hevelen van rubriek 1 naar rubriek 4 was een goed voorstel: waard om gesteund te worden en uitgesproken zinnig.
Helaas was een groot aantal collega' s het niet met mij eens en om die reden konden wij daar dus niet in meegaan.
Er was evenmin een gekwalificeerde meerderheid in dit Huis om terug te vallen op artikel 272.
Dus moesten wij wel een oplossing zien te vinden met de middelen die ons in het Interinstitutioneel Akkoord zijn toegekend, zodat we toch nog een fatsoenlijke begroting zouden krijgen.
En dat hebben we dan ook gedaan: we hebben een begrotingscrisis voorkomen door geen beroep te doen op artikel 272; we hebben ons gehouden aan de financiële vooruitzichten, zelfs met de inzet van het flexibiliteitsinstrument.
Het bereikte resultaat was het beste waar wij op konden hopen zonder herziening en zonder artikel 272.
De heer Colom i Naval kwam met zijn opmerkingen vanochtend, omdat het voor diegenen onder ons die aanwezig waren toen er overeenstemming werd bereikt over het Interinstitutoneel Akkoord, duidelijk was dat het flexibiliteitsinstrument niet in opeenvolgende jaren voor dezelfde doeleinden mocht worden gebruikt.
Ik heb bewondering voor het antwoord van mevrouw Parly vanochtend, maar we hebben wat dat betreft inderdaad een oogje toegeknepen.
Kosovo en Servië, dat is in feite hetzelfde.
Wij hebben onze afspraken genegeerd.
Wij hebben eveneens gezegd dat het flexibiliteitsinstrument niet een jaarlijkse reserve voor rubriek 4 zou zijn, maar dat is precies wat het geworden is.
Om die reden is het niet alleen de heer Colom i Naval die gefrustreerd is over de manier waarop de zaken zich in de afgelopen twee jaar ten aanzien van deze begrotingsprocedure ontwikkeld hebben.
Het moet mij van het hart, en dat mag genotuleerd worden, dat het Frans voorzitterschap een goede partner is geweest bij onze pogingen om oplossingen te vinden.
Voor wat betreft de indeling, ik heb geen moeite met de twee punten die werden genoemd: de pensioenen vallen in de categorie verplichte uitgaven.
Waar wij het hier over hebben is een regeling voor vervroegde uittreding waar voorlopig nog geen rechtsgrondslag voor bestaat; niemand weet of wat er voorgesteld zal worden verplicht of niet-verplicht zal zijn, en het gaat hier tenslotte om een p.m.
Inzake de visserijovereenkomst hebben we alleen maar de opmerkingen voor de A-lijnen gewijzigd.
Met andere woorden: de opmerkingen over de niet-verplichte uitgaven.
In geen van beide gevallen hebben wij aan de bedragen gesleuteld.
Daar behoeft geen conflict over te ontstaan.
Wij moeten ons niet verbeelden dat, gewoon omdat er een begroting ligt en we overeenstemming hebben bereikt tijdens de bemiddeling, al onze problemen nu de wereld uit zouden zijn.
Die problemen zullen blijven bestaan tot we een oplossing hebben weten te vinden voor de externe uitgaven.
Er zijn in het afgelopen jaar momenten geweest waarop ik zo dom was om te denken dat als de Commissie eenmaal haar voorstellen voor een herziening zou hebben uitgewerkt, wij wel tot een vergelijk zouden kunnen komen met de Raad.
Ik had het mis.
Toen ik er vervolgens achter kwam dat er geen discussie zou komen over die herziening van punt 25 van het Interinstitutioneel Akkoord was ik, op z' n zachtst gezegd, enigszins teleurgesteld.
De houding van de Raad in deze voetbalwedstrijd lijkt erop neer te komen dat hij zich niet om de bal bekommert zolang de wedstrijd maar doorgaat.
Laat ik dan even tegen de Raad zeggen dat wij in deze wedstrijd nog wel een paar ballen achter de hand hebben, en dit team is van plan te blijven doorspelen tot we een correct resultaat hebben bereikt.
Tenslotte wil ik graag eenieder bedanken die hierbij betrokken is geweest, niet alleen de rapporteurs, maar ook het Commissiesecretariaat, de Parlementsdiensten, en het personeel van de fractie.
Mijnheer de Voorzitter, in de eerste plaats ook mijn dank aan al diegenen die een rol speelden in de vaststelling van de begroting, de commissaris, de Raad en de rapporteurs.
Ik zou ook in het bijzonder de heer Wynn willen bedanken die, dacht ik, zijn eerste jaar volledig uitzit als voorzitter van de Begrotingscommissie tijdens een begrotingsprocedure en ik denk dat hij het uitstekend gedaan heeft.
Ik ben tevreden met deze begroting.
Ik ben vooral tevreden omdat we dit keer ook weer binnen de financiële vooruitzichten zijn gebleven.
Ik vind dat het Parlement zich aan afspraken moet houden en deze afspraken kunnen alleen verbroken worden in uiterste noodzaak.
Ik heb die uiterste noodzaak dit jaar nog niet kunnen herkennen.
De commissaris is er steeds trots op en zegt dat de landbouwuitgaven dit jaar met een geweldig percentage stijgen in vergelijking met voorgaande jaren.
Dat is ook zo, maar dat zijn afspraken die ook nagekomen moeten worden.
Die waren er al voordat zij commissaris was en ik denk dat het haar tot eer zou strekken als zij zich aan die afspraken van Berlijn zou houden.
Wat betreft die landbouwbegroting verder?
Wij kennen allemaal de inhoud van de nota van wijzigingen in oktober en als alles goed gaat, als de dollar blijft op 91 cent, dan zouden wij in rubriek 1a een overschot kunnen hebben van ongeveer 1,3 miljard euro.
Stel dat het niet zou gebeuren en mijnheer Duisenberg zegt, het gebeurt niet, hoe gaan wij dan de BSE-crisis financieren?
Dat is mijn vraag.
Gaan wij korten op andere uitgaven van de landbouw, gaan wij het vooruitschuiven naar andere jaren, is er nog een mogelijkheid om het overschot van 2000 te gebruiken of kunnen wij een verzekeringssysteem ontwerpen wat ook al in een eerdere resolutie van het Parlement staat.
­ (ES) Mijnheer de Voorzitter, geachte collega' s, mevrouw de commissaris, mijnheer de afgevaardigde van de Raad, dames en heren rapporteurs, elk begrotingsjaar neemt de rol van het Europees Parlement op begrotingsgebied in betekenis toe.
Die toenemende betekenis komt niet zomaar uit de lucht vallen, zij komt ons toe uit hoofde van de Verdragen, ofschoon de Raad er soms moeite mee heeft dat te erkennen
Met het verslag-Bourlanges werd het vorig jaar voor de eerste keer het instrument van de flexibiliteit ingezet, terwijl er tevens een institutionele verklaring tot stand kwam waarin het mogelijke financiële tekort van rubriek 4 werd onderkend.
Dit jaar is in het verslag-Haug gebruik gemaakt van die institutionele verklaring van het vorig jaar om de noodzaak tot herziening van de financiële vooruitzichten aan de orde te stellen.
Aangetoond is dat het niet het meest geschikte ogenblik was voor een herziening, dat de marge groot genoeg was om de afspraken met betrekking tot de Balkan en het programma MEDA na te komen zonder de vooruitzichten van Berlijn 1999 te hoeven wijzigen. Gebleken is ook dat de drang tot herziening uitsluitend te vinden is bij degenen die destijds tegen Agenda 2000 hebben gestemd.
Niettemin kan het Europees Parlement niet eeuwig blijven beknibbelen op zijn externe verplichtingen.
Dit jaar is opnieuw gebruik gemaakt van het flexibiliteitsinstrument, maar het is zaak dat we niet verder gaan op deze weg.
Wij zijn er geen voorstander van dat er in de resolutie-Colom reeds een voorstel voor herziening voor het komend jaar wordt opgenomen, omdat wij het oordeel van de Wereldbank willen afwachten. We delen echter zijn kritiek dat enerzijds het meerjarige karakter van de belangrijkste externe doelstellingen van de Unie en anderzijds de definitie van de financiële vooruitzichten zelf worden aangetast door de manier waarop het financiële tekort in rubriek 4 wordt weggewerkt.
Meer dan ooit moet ook ditmaal een oplossing worden gezocht in een correcte uitvoering van de begroting.
­ (ES) Mijnheer de Voorzitter, mevrouw de commissaris, in de eerste plaats zou ik de algemeen rapporteur, mevrouw Haug, de voorzitter van de Commissie, en de collega' s die aan de besprekingen hebben meegedaan, willen gelukwensen met het uitstekende werk dat verricht is.
De uitkomst van het overleg is positief, waaruit blijkt dat het er wat betreft de verwezenlijking van bepaalde doelstellingen niet om gaat dat we op eigen houtje en zo snel mogelijk de eindstreep halen, maar dat we dat allen samen doen, en tijdig.
Wij wilden immers een begroting waarin onze inspanningen met die van de lidstaten zouden worden verenigd om bij te dragen tot de economische groei en tot vergroting van de werkgelegenheid. Het bereikte akkoord over het meerjarige bedrag voor het programma voor het kleinbedrijf is dan ook een goede zaak.
Het vasthouden aan deze en andere politieke prioriteiten van het Parlement mag echter niet ten koste gaan van de budgettaire stabiliteit van de uitgaven.
Het is waar dat de Unie sinds tien jaar niet zo' n gunstige economische situatie heeft gekend, zoals blijkt uit de sterk verbeterde eindsaldo' s van de begroting.
Juist daarom echter lijkt het besluit met betrekking tot de betalingskredieten me alleszins redelijk, omdat de inspanningen hierin worden verenigd en worden georiënteerd in de juiste richting met het oog op duurzame groei.
Aan het begin van dit millennium wordt er in de begrotingsstrategie van het Parlement een onderscheid gemaakt tussen beslissingen enerzijds en controle anderzijds.
De besprekingen hebben namelijk niet alleen betrekking op de eindbedragen en hun verdeling maar ook op de instelling van instrumenten waarmee zal kunnen worden gemeten in hoeverre de politieke wil van dit Parlement in concrete feiten wordt vertaald.
Ik zou nog verder willen gaan, want er kan niet worden volstaan met strikte en transparante regels in de uitvoering van de begroting, zoals het annuleren van verplichtingen die na twee jaar niet zijn uitgevoerd.
Deze regel moet worden gekoppeld aan de belofte van de Commissie dat de menselijke en materiële hulpbronnen voor het beheer van de verschillende beleidsvormen op eerlijke en doelmatige wijze zullen worden verdeeld, dat wil zeggen dat er overeenstemming moet worden bereikt over de politieke prioriteit van het Parlement en de bestuurlijke prioriteit van de Commissie.
Mijnheer de Voorzitter, nu wij tot een definitief besluit inzake de EU-begroting voor 2001 zijn gekomen, kunnen wij constateren dat wij een jaar van permanente strijd achter ons hebben, waarin wij hebben gevochten om de begroting voor elkaar te krijgen binnen de kaders die zijn vastgesteld toen de financiële vooruitzichten in maart 1999 in Berlijn werden aangenomen.
Wij kunnen vandaag vaststellen dat deze strijd succes heeft gehad.
Wij zullen een begroting kunnen aannemen binnen de genoemde kaders, en dat is een grote vooruitgang.
Ik meen wel te kunnen zeggen dat zowel de lidstaten als de belastingbetalers dankbaar zijn voor het feit dat hun bijdragen niet nog groter worden.
Ik vind het ook een duidelijke vooruitgang dat wij het nieuwe begrotingsjaar met grotere marges dan voorheen kunnen beginnen.
Wanneer wij 1,06 procent van het BNP van de lidstaten gebruiken, geeft dat ons de grootste marge waarover wij ooit hebben beschikt, groter dan de marge die nog geen twee jaar geleden in Berlijn werd voorspeld.
Dat geeft ons de mogelijkheid om een actieve rol te spelen bij de uitbreiding met de landen in Midden- en Oost-Europa en bij onze bijdrage aan de inspanningen om vrede en welvaart te brengen in Servië en voormalig Joegoslavië.
Om dit alles mogelijk te maken, moeten ook in de toekomst zeer duidelijke prioriteiten worden gesteld.
Dat zal nodig zijn als wij onze verplichtingen voor de lange termijn willen nakomen, en dat is mogelijk als wij ons ten doel stellen om ons in te zetten voor een sterke, maar tegelijkertijd beperkte Unie.
Naar mijn mening is er op dit moment één groot probleem dat ons bedreigt, namelijk BSE.
Het is echter belangrijk om vast te stellen dat wij ook dit probleem moeten overwinnen binnen de huidige begrotingskaders.
Dat betekent dat als de oplossing van het probleem nog meer geld vereist, dit moet worden gefinancierd door besparingen elders in rubriek 1, of doordat de lidstaten het grootste deel van de kosten op zich nemen.
Mijnheer de Voorzitter, beste collega' s, ik wil mijn opmerkingen over de op de begroting uitgetrokken bedragen voor het milieu- en gezondheidsbeleid en de consumentenbescherming concentreren op een wezenlijk punt.
In het algemeen stellen wij namelijk vast dat een veel te klein aandeel van de begroting wordt uitgetrokken voor het behoud en de regeneratie van het milieu.
Dit is des te ergerlijker omdat het milieubeleid een horizontale beleidsopgave is. Een doelmatig milieubeleid is immers per definitie grensoverschrijdend.
Dat weten wij allemaal.
Daarom zijn de bescherming en de regeneratie van het milieu ook een taak op het gemeenschappelijk Europees niveau.
Maar dat betekent ook dat wij er eindelijk eens geld voor moeten uittrekken.
Wij kunnen ons niet blijven beperken tot de uitvaardiging, over het algemeen onder enorme tijdsdruk, van richtlijnen en verordeningen, vaak op basis van te weinig achtergrondinformatie en zonder dat deze wetenschappelijk gefundeerd zijn.
Staat u mij toe een opmerking te maken. Ik ben niet de enige die permanent de indruk heeft dat hij alleen in de Commissie milieubeheer, volksgezondheid en consumentenbescherming zit om daar de ergste uitwassen te vermijden van de ons opgedrongen haast en reguleringswoede!
Het milieubeleid mag niet worden versnipperd door vooral kleine en plaatselijke maatregelen te ondersteunen, hoe noodzakelijk deze ook zijn. Evenmin mogen wij instellingen permanent en kritiekloos blijven financieren waarvan de resultaten onduidelijk zijn, hetgeen mijns inziens bij het Europees Milieuagentschap in Kopenhagen het geval is.
Het Europees milieubeleid ontbreekt het aan een wetenschappelijk gefundeerd actiekader.
Een dergelijk kader is er niet omdat de basis ontbreekt.
Wij moeten eindelijk eens investeren in wetenschappelijk onderzoek en analyses.
Alleen dan kunnen wij realistische perspectieven uitwerken voor de verbinding van milieu- en volksgezondheidsbeleid met andere beleidsterreinen en voor hoopgevende realistische benaderingen om de problemen aan te pakken.
Alleen dan wordt het geld waar wij ten behoeve van onze burgers over beschikken, zinvol en juist besteed.
Mijnheer de Voorzitter, mevrouw de commissaris, beste collega' s, ik wil drie opmerkingen maken over wat in dit debat werd gezegd.
Ten eerste: u, mevrouw Schreyer, heeft er vanmorgen aan herinnerd dat deze begroting een iets sterkere groei vertoont dan een aantal nationale begrotingen, maar dat ons percentage van het BNP nog altijd uiterst laag is en een voorbeeld mag heten voor veel nationale begrotingen.
Daarbij moet men de publieke opinie ook verklaren dat wanneer de nationale ministers van Buitenlandse Zaken of anderen steeds meer taken naar het Europese niveau doorschuiven, zoals het hele programma voor de Balkan, men dan niet mag vergeten dat daar geld voor nodig is, dat dan ook ter beschikking moet worden gesteld.
Ten tweede: op het gebied van het gemeenschappelijk buitenlands en veiligheidsbeleid is in de loop van de jaren negentig aanzienlijke vooruitgang geboekt.
Ten tijde van het conflict in Bosnië was Europa nog niet in staat met één stem te spreken. Van het ene land dacht men dat het de Serviërs steunde, van het andere dat het de kant van de Kroaten koos.
Het leek wel de negentiende-eeuwse politiek van bondgenootschappen.
Nu, aan het einde van het decennium, aan het einde van de jaren negentig, spreekt Europa met één stem, levert Europa de grootste bijdrage aan de wederopbouw op de Balkan, groter dan de Verenigde Staten. Europa heeft er met zijn begroting en zijn politiek in belangrijke mate toe bijgedragen dat er in Servië een vreedzame revolutie kon plaatsvinden.
Dit moet men na een decennium van chaos op de Balkan voor het Europees beleid aan het einde van dit begrotingsjaar duidelijk uitspreken!
Onze externe begrotingen worden belangrijker en wij vestigen onze hoop op de Commissie dat zij met het bijkomende personeel dat zij krijgt, ook het werk levert dat wij van haar verwachten.
Dit zijn lauweren die wij u alvast geven, maar u kunt ervan op aan dat wij u in de toekomst streng zullen proberen te controleren.
Er wordt veel gesproken over post-Nice.
Wat wij in Nice hebben gezien was weer eens het nationale gekibbel om de afzonderlijke begrotingen.
Bij het buitenlands beleid hebben wij dat stadium grotendeels achter ons gelaten. Ik hoop dat wij bij de volgende begrotingsonderhandelingen meer inhoudelijk zullen besluiten en minder zullen kissebissen over nationale belangen.
Mijnheer de Voorzitter, geachte parlementsleden, ik wil ingaan op een paar aspecten die in het debat werden genoemd.
Om te beginnen de structuur van de begroting 2001. Er werd gezegd dat de landbouwbegroting niet voldoende zou stijgen.
Ik wil evenwel benadrukken dat de landbouwbegroting juist een erg hoog stijgingspercentage kent, namelijk 5,7%.
Als wij de te verwachten aanvullende begroting daarbij tellen, zal de stijging bijna 8% bedragen. De stijging op alle andere terreinen - of het nu gaat om onderwijsbeleid of het hele gebied van het interne beleid, onderzoek, het buitenlands beleid, de administratie en de pretoetredingssteun - bedraagt in totaal slechts 1,1%.
Ik wil hier benadrukken dat het Parlement op de gebieden waar het het laatste woord heeft, een aanzienlijke begrotingsdiscipline aan de dag heeft gelegd en nochtans tot een gedegen resultaat is gekomen met duidelijke prioriteiten.
En dan nu de opmerking van de heer Mulder. U zei dat aangezien de begroting in de tweede lezing binnen de marge van het landbouwbeleid blijft, het risico van een veranderde wisselkoers moet worden meegerekend, ook omdat het niet onwenselijk zou zijn als de euro ten opzichte van de dollar iets zou stijgen.
Ik wil hier verwijzen naar de regelingen van het Interinstitutioneel Akkoord, waarin staat dat een "valutarisico" tot een bedrag van 200 miljoen door het landbouwbeleid moet worden gefinancierd en dat vervolgens een beroep kan worden gedaan op de financiële reserve.
Ik ben evenwel van mening dat wij er inderdaad ook bij de aanvullende begroting op moeten letten dat de reserve van 200 miljoen behouden blijft, opdat er niet reeds bij een geringe schommeling van de wisselkoers andere maatregelen moeten worden genomen.
Ten aanzien van de opmerking van mevrouw Sommer, dat het milieu-aspect in de begroting van de Europese Unie te kort komt, wil ik erop wijzen dat eenderde van de begroting voor structuurbeleid wordt uitgegeven. Het structuurbeleid omvat het beginsel van mainstreaming; in de eerste plaats gender mainstreaming, dat bepaalt dat de maatregelen van het structuurbeleid de gelijkheid van mannen en vrouwen moeten bevorderen.
Het geld moet verder zo worden gebruikt dat het leidt tot groei van de werkgelegenheid en het moet - dat is het derde aspect van mainstreaming -, zo worden gebruikt dat het ten goede komt aan de verbetering van het milieu.
Voorts wil ik wijzen op de 4,5 miljard euro op landbouwbegroting waar wij het vanmorgen over hadden. Deze 4,5 miljard voor de bevordering van de plattelandsontwikkeling omvat veel maatregelen ten gunste van de bescherming van het milieu.
Bovendien kent het landbouwbeleid een regeling die in het milieubeleid niet gebruikelijk is en waar fundamentalisten ook kritisch tegenover zouden kunnen staan: het afzien van milieuvervuilende maatregelen wordt namelijk beloond.
Dit zijn maatregelen die expliciet de milieubescherming bevorderen.
Ik wil ook nog eens ingaan op de intrigerende vraag van de heer Colom i Naval van vanmorgen, namelijk wat het verschil is tussen een herziening van de financiële vooruitzichten en de toepassing van het flexibiliteitsinstrument.
Het is natuurlijk terecht dat u altijd op deze vraag terugkomt.
Het antwoord luidt volgens mij als volgt: een herziening van de financiële vooruitzichten betekent dat wanneer men de uitgaven aan de ene kant verhoogt, men dan tegelijkertijd moet besluiten waar men op bezuinigt.
Bij de flexibiliteitsreserve bestaat deze verplichting niet.
Daarom is de weerstand van de ministers van Financiën tegen de herziening van de financiële vooruitzichten ook zo onbegrijpelijk, maar ja, zo leer je altijd weer iets nieuws.
Dit geeft waarschijnlijk ook aan dat principes soms belangrijker zijn dan de begrotingspolitieke doelstellingen.
Ik denk dat het goed is dat wij er deze keer dan toch in geslaagd zijn om het flexibiliteitsinstrument te activeren en voor Servië de nodige hulp te leveren. Ik ben het evenwel met u eens dat het niet onze strategie mag worden dat een Europees flexibiliteitsinstrument van land tot land en van regio tot regio trekt naargelang er ergens geld nodig is.
Tot slot wil ik nogmaals benadrukken dat de begroting 2001 voor de Commissie een goede basis is om tezamen een goed Gemeenschapsbeleid voor Europa te voeren. Ik wil u bedanken voor de goede samenwerking.
En deze goede samenwerking zullen wij reeds in januari bij de behandeling van de aanvullende begroting kunnen voortzetten.
Maar eerst wil ik alle begrotingsmensen een prettige kerstvakantie toewensen!
­ Dank u, mevrouw de commissaris.
De Vergadering wenst u ook prettige feestdagen toe.
Het debat is gesloten.
De stemming vindt donderdag om 10.00 uur plaats.
Gemeenschappelijke strategie van de Unie ten aanzien van Rusland
­ Aan de orde is het verslag (A5­0363/2000) van de heer Oostlander, namens de Commissie buitenlandse zaken, mensenrechten, gemeenschappelijk veiligheids- en defensiebeleid, over de uitvoering van de gemeenschappelijke strategie van de Europese Unie ten aanzien van Rusland (2000/2007(INI)).
Mijnheer de Voorzitter, de betrekkingen met Rusland zijn door de beëindiging van de koude oorlog fundamenteel gewijzigd.
Er is geen sprake meer van angst voor militair geweld noch voor een mogelijk verder oprukkende dictatuur.
De houding van de Europese Unie en haar lidstaten is er veeleer een van een gevoel van medeverantwoordelijkheid voor het herstel van de Russische samenleving.
Het kan worden gezien als een soort morele verplichting, maar ook als een belang van de Europese Unie die nu eenmaal niet gebaat is bij wetteloosheid en armoede in een zeer groot buurland.
Overigens is de ontwikkeling van de Russische Federatie voor velen van ons nog een twijfelachtige zaak en vandaar dat ik mij kan voorstellen dat ook in dit Parlement daar soms met aarzeling over wordt gedacht.
In elk geval, het beste wat wij kunnen doen in onze strategie ten opzichte van de Russische Federatie is het volgen van een tweesporenstrategie.
Enerzijds moeten wij schendingen van de mensenrechten en disproportioneel machtsgebruik duidelijk en hard aanklagen en anderzijds moeten wij samenwerking aangaan in uiteenlopende sectoren.
Beide sporen zijn nodig om Rusland' s ontwikkeling naar een florerende democratische rechtsstaat te bevorderen.
Dit is een wederzijds belang.
Dat betekent dus dat wij de grove gewelddadigheid in Tsjetsjenië veroordelen en naar mogelijkheden moeten zoeken om aan beëindiging van de oorlog en aan het lenigen van noden bij te dragen en aanwezigheid van de Europese Unie en van de OESO daar is dus noodzakelijk.
Wij weten, gelukkig, dat men in Rusland niet onverschillig is voor onze kritiek terzake.
Dat komt in menig gesprek dat je in Rusland voert aan de orde.
Ook Rusland immers wil aan dezelfde normen gemeten worden als die wij voor onszelf aanvaarden.
Ook een scherp commentaar op de visummaatregelen tegenover Georgië die onlangs ondernomen zijn en zoals voorzien in amendementen, past ons.
Ik verwacht dat de volgende maand een uitvoeriger behandeling via het actualiteitendebat zal plaatsvinden en stel voor om in deze resoluties slechts een beperkte voorzet op dat debat te geven.
Met name hoop ik de helft van het groene amendement op dit punt te aanvaarden.
Ook past ons kritiek ten aanzien van de nog steeds niet geregelde betrekkingen tussen Rusland en de Baltische Staten.
Aan die laatsten zal het niet liggen.
Die hebben er behoefte aan dat Rusland ook zijn zaken met hen goed regelt en vastlegt.
Wat betreft de samenwerking met Rusland biedt het Russische antwoord op het strategiedocument van de Europese Unie goede aanknopingspunten.
De inwerkingtreding van wetenschappelijke en technologische samenwerking met de Russische Federatie is een goed voorbeeld.
Achteraf beschouwd was de onderbreking van die samenwerking niet succesvol, met name omdat er weinig coördinatie in dat soort acties blijkt te zijn tussen de Europese Unie enerzijds en andere belangrijke actoren, zoals Japan en de Verenigde Staten anderzijds.
Die les moeten wij voor de toekomst ter harte nemen.
De noordelijke dimensie is een duidelijk voorbeeld van concreet te programmeren samenwerking.
Dat begrip is in feite, politiek gesproken, onderbenut.
Met name op de gebieden van energievoorziening, zorg voor het milieu, de opruiming van nucleair afval, ontmanteling van kernonderzeeërs, is dit een belangrijk concept.
Daarnaast zijn er diverse vormen van grensoverschrijdende samenwerking mogelijk die het ontstaan van een welvaartskloof vermijden.
In datzelfde kader passen initiatieven voor samenwerking met de regio Kaliningrad.
Wij bepleiten een aparte begrotingslijn voor de ontwikkeling van die noordelijke dimensie op een samenhangende manier, zoals er ook al een is voor de samenwerking met de drie Baltische staten.
Ik ben overigens van mening dat het belang van Rusland in de begroting niet echt tot uitdrukking komt, maar wij verschillen op dat punt met de sociaal-democraten van mening.
Als je het goed bekijkt dan komt Rusland in de begroting ongeveer overeen met iets belangrijker dan Marokko en dat klopt denk ik niet.
Overigens kan ik ermee leven als overweging G op dit punt vervalt en zodoende ook met de sociaal-democraten een bredere meerderheid voor deze resolutie kan worden verkregen, omdat dan het signaal naar Rusland duidelijker zal zijn.
De samenwerking zal zich naar wij hopen ook uitstrekken naar de buitenlandse politiek.
De resolutie doet een beroep op de Commissie als beleidsinitiator en op de hoge vertegenwoordiger als coördinator van beleid.
Er zijn diverse terreinen te noemen waar aanknopingspunten te vinden zijn, zoals in de Balkan, het Kaukusus-gebied en in Centraal-Azië.
Ook zou een meer ontspannen bespreking van wederzijdse veiligheidsbelangen zijn nut hebben waarbij uiteraard voor mij en voor anderen en voor de meesten in mijn fractie de NAVO en daarbinnen de band met Noord-Amerika, in veiligheidszaken absoluut voorop staat.
Wij volgen met grote belangstelling de ontwikkeling in de samenleving en in de binnenlandse politiek van Rusland.
Wij hopen dat daar tijdig een echte civiele samenleving tot stand komt die de duurzame basis is voor een echte politieke democratie.
Ik hoop dat op alle niveaus contacten zullen worden gelegd tussen organisaties, personen en verbanden in de Europese Unie met tegenvoeters in de Russische Federatie.
Zo kan het bewustzijn van de waarden die wij samen delen beter worden verspreid.
Mijnheer de Voorzitter, Rusland moet nog met zichzelf leren leven, besluiten wat voor samenleving het wil opbouwen en zijn positie in de wereld vinden.
De ontwikkeling van het land is gedurende meer dan zeventig jaar verstoord en vertraagd door het monsterlijke communistische experiment, dat was uitgegroeid tot een bedreiging van ons allemaal.
Ik begroet het verslag van de heer Oostlander, dat wordt gekenmerkt door een uiterst redelijke en evenwichtige benadering, pleit voor constructieve hervormingen en de vinger legt op de flagrante schendingen van de mensenrechten.
Ik wil evenwel een paar opmerkingen maken over onze strategische betrekkingen.
Wij moeten sterke economische betrekkingen tussen de Europese Unie en Rusland aanmoedigen, gekoppeld aan politieke samenwerking. Maar wij moeten ervoor waken dat wij niet in een situatie van strategische afhankelijkheid terechtkomen.
Zo werd bij voorbeeld voorgesteld dat de Europese Unie in het kader van het Europees defensiebeleid - waarbij wij nog altijd bedenkingen hebben - een beroep zou kunnen doen op Russische luchtbrugcapaciteiten. Dit ter aanvulling van de reeds bestaande akkoorden tussen de WEU en de Oekraïne.
Ik ben er voor dat wij Rusland en de Oekraïne aanmoedigen stappen in onze richting te zetten en samen te werken met andere bondgenoten bij crisisbeheersingstaken. Ik zou er evenwel niet voor te vinden zijn dat wij ons in hun richting bewegen of ons beleid aanpassen en ons naar hun schikken.
Wij zouden in een gevaarlijke situatie terechtkomen als Europa logistiek afhankelijk zou worden van Rusland.
Wij beschikken misschien niet over een strategische luchtbrug, maar wij hebben in de Verenigde Staten wel een doorgewinterde bondgenoot. Wat dat betreft ben ik er zeker van dat de heer Oostlander de Verenigde Staten niet wenst te vervangen door Rusland als strategische partner van Europa.
Ten overstaan van Rusland moeten wij in zo nauw mogelijke harmonie samenwerken met de Verenigde Staten. Wij mogen Rusland zeker niet de indruk geven dat er verdeeldheid zou zijn die het kan uitbuiten.
Dat zou in niemands belang zijn.
Ten tweede: het is van groot belang dat wij de diversiteit in de energieproductie en -voorziening waarborgen.
Ongeveer 40% van de aardgasvoorziening in de EU komt reeds uit Rusland en een groeiend aandeel van onze olie-invoer komt uit de GOS-landen, waar de bekende voorraden groter zijn dan die van de Verenigde Staten en de Noordzee samen.
Veel van de doorvoerroutes voor deze invoer lopen door conflictgebieden.
Het is in ons eigen belang dat wij alles in het werk stellen om deze regio te stabiliseren met economische en politieke middelen. Wij moeten ervoor zorg dragen dat wij niets ondernemen dat de instabiliteit in de Kaukasus of in de zuidelijke regio' s van Rusland kan bestendigen of verergeren.
Mijnheer de Voorzitter, beste collega' s, de gemeenschappelijke strategie ten aanzien van Rusland was de eerste gemeenschappelijke strategie in de geschiedenis van de Europese Unie.
Dat toont aan welk belang de EU hecht aan haar betrekkingen met Rusland.
De heer Oostlander ontwikkelt in zijn verslag een tweesporenstrategie van samenwerking en kritiek die volgens mijn fractie recht doet aan de situatie in Rusland.
Een dergelijke strategie is evenwel een ingewikkelde aangelegenheid, want zij vereist dat alle instellingen en lidstaten hun beleid nauwgezet coördineren en weloverwogen handelen.
Zoals het verslag van onze collega Oostlander aantoont, is dit lang niet altijd gemakkelijk en wij moeten er als Parlement op letten dat wij uiterst nauwkeurig te werk gaan.
Nu iets over de belangrijkste punten van het verslag: het is onomstreden dat Rusland een belangrijke economische en veiligheidspolitieke partner van de Unie is.
De Overeenkomst inzake partnerschap en samenwerking levert hiervoor de verdragsbasis en - wanneer deze volledig wordt toegepast - bovendien de nodige instrumenten om te kunnen reageren op de meest uiteenlopende ontwikkelingen.
Zo omvat de overeenkomst een mensenrechtenclausule en bepalingen over kwesties in verband met de opbouw van een democratische rechtsstaat.
Onze economische betrekkingen met Rusland zijn de afgelopen jaren onderhevig geweest aan extreme schommelingen door de verschillende crisissituaties.
Maar in Rusland ontbreken vooral buitenlandse directe investeringen. Daar komt nog bij dat er een enorme kapitaalvlucht van Russische bedrijfswinsten plaatsvindt.
Als deze situatie niet spoedig vanuit Rusland een halt wordt toegeroepen door de uitwerking van een juridisch en veiligheidskader, waarmee een vriendelijker investeringsklimaat wordt gecreëerd, dan is er ondanks de hoge olieprijzen geen uitweg uit de kritieke economische toestand.
Daar kan ook een TACIS-programma weinig aan veranderen, om niet te zeggen dat het niet meer kan zijn dan een druppel op een gloeiende plaat.
De belangrijkste taak van de Commissie is derhalve de effectiviteit van het gebruik van de middelen en vooral de zichtbaarheid ervan te vergroten.
Ik denk dat het van belang is dat de politieke verantwoordelijkheid bij de referenten blijft berusten en niet bij het projectmanagement.
Mijnheer de Voorzitter, beste collega' s, ik geloof dat telkens weer wordt onderschat dat een vergelijk met Rusland een waarborg is voor de vrede in Europa.
Dat geeft meteen het belang aan van de strategie ten aanzien van Rusland en tegelijkertijd van uw verslag, collega Oostlander.
Rusland is evenwel een moeilijke partner, dat werd reeds gezegd.
Hoewel president Poetin tegenover ons de democratische ontwikkeling van zijn land garandeert, is dat niet automatisch een waarborg voor een stabiel en democratisch Rusland. Het democratisch bestel is nog altijd geen geleefde werkelijkheid in Rusland.
Vooral dit is mijns inziens een probleem voor de samenwerking met de Europese Unie. Wij beschouwen de erkenning van de mensen- en minderhedenrechten als de basis voor een dergelijke samenwerking en zo hebben wij het ook gesteld.
Daarom is de tweesporenstrategie van uw verslag zo uitermate belangrijk.
Wij willen nauw samenwerken met Rusland, maar wij kunnen niet aanvaarden dat Rusland oorlog blijft voeren tegen de eigen bevolking in Tsjetsjenië, en dat ononderbroken sinds een jaar!
Daarnaast hebben wij scherpe kritiek op het provocerende Russische visumbeleid tegenover Georgië en wij eisen dat dit besluit onmiddellijk wordt ingetrokken.
Wij kunnen evenmin tolereren dat de persvrijheid in Rusland met voeten wordt getreden.
Ik denk dat het plan-Prodi kan zorgen voor nieuw elan in de samenwerking met Rusland. Het levert een belangrijke grondslag.
Wij mogen niet vergeten dat ook de Europese Unie ooit een grondslag had in de vorm van het kolen- en staalplan dat aan de basis lag van duurzame vreedzame samenwerking tussen Duitsland en Frankrijk.
En waar staan wij nu?
Zo kan ook de energiegemeenschap met Rusland een politieke dimensie krijgen.
Dat betekent dat wij een gemeenschappelijke verantwoordelijkheid hebben voor de vrede in de Kaukasus, voor de milieubescherming in Rusland en voor de rechten van de inheemse volkeren aldaar.
Mijnheer de Voorzitter, met het staatkundig gehavende Rusland moet worden samengewerkt, zodat Rusland een Europese staat wordt die naar beschaving en cultuur streeft.
Het verslag van de heer Oostlander is kritisch en daarin wordt naar samenwerking gestreefd.
Met vereende krachten moeten de wonden worden geheeld die 10 jaar hardvochtig kapitalisme in Rusland hebben veroorzaakt.
Boycotten zetten daarbij geen zoden aan de dijk.
Het gaat de mensen in Rusland nu slecht.
Er is geen middenklasse, er zijn slechts superrijken en superarmen.
De helft van de bevolking leeft onder de armoedegrens.
Het moreel verval is groot, bijna zoals in Sodom en Gomorra.
Gevreesd wordt dat het aantal HIV-positieven in de komende jaren tot bijna 600.000 zal stijgen en aids slaat ook toe onder de jongeren.
Van de huidige besmettingen vindt 80% plaats bij mensen jonger dan 25 jaar.
Het geboortecijfer daalt, het sterftecijfer stijgt en de bevolking van Rusland slinkt jaarlijks met een miljoen mensen.
Dat betekent dat het de mensen slecht gaat.
Een voortdurende druk op het land vormt ook het beschermen van natuur en mens tegen oude fouten.
Er ligt voor 300 ton aan voor biologische oorlogsvoering vervaardigde miltvuurbacillen opgeslagen, terwijl een kleine hoeveelheid al dodelijk is.
Als resultaat van de ontwapeningsonderhandelingen moeten tientallen tonnen restplutonium worden vernietigd.
De Europese Unie moet Rusland helpen, omdat ze op die manier ook haar eigen risico's verkleint.
Het belangrijkste terrein waarop moet worden samengewerkt, is het energiebeleid dat verband houdt met de politiek van een grote mogendheid. Het moet bijvoorbeeld duidelijk worden via welke route olie en gas van oost naar west worden getransporteerd.
Vandaag de dag komt al 30 à 40% van het gas van de EU-landen uit Rusland en over tien jaar is de Europese Unie bijna volledig afhankelijk van Russisch gas.
Er is geen Noorden, Westen of Zuiden waaruit gas kan komen.
De EU-landen mogen wat betreft gas- en oliepijpleidingen geen geopolitiek verlengstuk van de Verenigde Staten worden.
Voor de Russen is niet de Europese Unie een bedreiging, maar een unipolaire wereld onder leiding van de Verenigde Staten.
De Russen zijn overigens toch nog niet in staat om de verraderlijke uitbreiding van de NAVO tegen te houden die totstandkomt via een militarisering van de Europese structuren.
Wij mogen niet verraderlijk zijn, er moet een Europa van economische samenwerking worden opgebouwd.
Mijnheer de Voorzitter, mijnheer de commissaris, waarde collega' s, mijns inziens moeten wij de heer Oostlander hulde betuigen omdat hij heeft aangedrongen op het belang van de rol van de Commissie en van met name de heer Patten, de voor buitenlandse betrekkingen bevoegde commissaris, bij de tenuitvoerlegging van de gemeenschappelijke strategie.
In tegenstelling tot hetgeen andere sprekers voor mij zeiden, is mijns inziens deze strategie tot nu toe geen succes geweest.
Een bewijs daarvan zijn de grote financiële schandalen die nog steeds de betrekkingen van Rusland met de financiële wereld en met een aantal projecten van de internationale gemeenschap vergiftigen.
Ik ben het echter niet eens met de manier waarop de heer Oostlander de kwestie van de mensenrechten en de democratie in het kader van de Russische Federatie benadert.
Ik heb een aantal amendementen ingediend waarin ik met meer klem op deze vraagstukken aandring.
De heer Oostlander voelt gewoonlijk echter niet veel voor mijn amendementen en het verbaast mij daarom ook geenszins dat ik ze hier niet terugvind.
Wat met name Tsjetsjenië betreft kunnen wij volgens mij, mijnheer Oostlander, niet zeggen dat de oplossing niet alleen van militaire aard kan zijn.
De situatie heeft duidelijk aangetoond dat er helemaal geen militaire oplossing is. Er kan slechts een politieke oplossing zijn.
De heer Poetin zegt zelf - en wij zouden dus achter blijven bij de heer Poetin - dat de toekomstige status van Tsjetsjenië niet het hoofdprobleem is.
Wij durven echter zoiets niet in ons verslag te zeggen, en dat is mijns inziens niet aanvaardbaar.
Het is evenmin aanvaardbaar te verzwijgen dat na anderhalf jaar oorlog in Tsjetsjenië onze commissaris voor humanitaire hulp, de heer Nielson, eigenlijk nog geen voet op Tsjetsjeense bodem heeft gezet. Wij moeten duidelijk maken dat dit onduldbaar is.
Voor mij is het verder ook onaanvaardbaar dat de Europese Unie helemaal niets onderneemt in verband met de moorden op journalisten die over het oorlogsgebeuren in Tsjetsjenië rapporteren.
Het gaat daarbij niet om enkele sporadische gevallen, maar om moorden die zich regelmatig voordoen.
Een lid van mijn partij, een radicale, militante journalist is enkele weken geleden in Tiflis vermoord, in een duidelijk door Russische troepen gecontroleerde stad.
Ik geloof niet dat de Commissie en de Raad onbewogen mogen blijven als zich dergelijke ernstige dingen voordoen.
Wat de Kaukasus betreft heeft de heer Van Orden volkomen gelijk.
Wij zien dat de toch al verschrikkelijke situatie in Georgië snel achteruit gaat.
Dit land is volkomen gedestabiliseerd en wordt letterlijk gewurgd door de Russische Federatie.
Georgië "crepeert" en de Europese Unie geeft geen enkel concreet antwoord op de weigering, op het verbod van de Russische autoriteiten in verband met die visumzaak.
Zij zou daarentegen kunnen antwoorden met een intrekking van de visumplicht voor Georgiërs die naar de Europese Unie reizen.
Zij zou kunnen en moeten beginnen met na te denken over associatie van Georgië, voordat het te laat is, voordat er zich op de drempel van Europa een nieuwe Balkan voordoet.
Voorzitter, de huidige koers van het Kremlin stemt allerminst optimistisch.
Binnenslands opteert president Poetin klip en klaar voor een geforceerd recentraliseringsbeleid onder het motto: alle macht aan het Kremlin.
Buitenslands wenst Moskou zich niet te houden aan internationale verplichtingen.
De opstelling van de Russische diplomatie op de OVSE-Top in Wenen van eind november spreekt in dezen boekdelen.
Geen terugtrekking van Russische troepen uit Moldova, noch sluiting van Russische militaire bases in Georgië.
Hoe stelt de EU zich trouwens op tegenover het laatste Russische manoeuvre versus Georgië?
De invoering van een visumplicht voor Georgiërs, met uitzondering van Abchazen en Zuid-Osseten.
Dat valt toch totaal niet te rijmen met de idee van de rapporteur van een zekere mate van convergentie tussen het buitenlands en veiligheidsbeleid van de Europese Unie en Rusland in de Kaukasus?
Zo geef je immers een verkeerd signaal aan Kremlinheer Poetin op een volstrekt verkeerd moment.
Dezer dagen haalde de bekende Russische oppositiepoliticus Grigorij Jawlinskij weer eens de westerse krantenkolommen.
In striemende woorden laakte hij de onkritische houding van het Westen jegens de bewoner van het Kremlin.
Citaat: Westerse politici begrijpen Rusland niet.
Sterker nog, zij zijn bang voor Rusland.
Daarom kiezen zij voor de simpelste weg.
Zij willen een vriend in het Kremlin hebben.
Wat met Rusland gebeurt, met de bevolking, met de maatschappij, dat is het Westen om het even.
Het verslag van collega Oostlander weerspreekt dat laatste zonder meer, m'n complimenten.
En toch schetst Jawlinkskij onze Europese worsteling met het fenomeen Rusland heel raak.
Mijnheer de Voorzitter, namens de liberale fractie wil ik collega Oostlander bedanken en complimenteren met zijn goed opgestelde verslag.
In de Commissie buitenlandse zaken, mensenrechten, gemeenschappelijke veiligheid en defensiebeleid kregen wij de belangrijkste van onze voorstellen aanvaard en bij de eindstemming steunden wij het verslag.
In het verslag-Oostlander wordt in duidelijke bewoordingen kritiek geleverd op het bovenmatig gebruik van geweld waaraan Rusland zich in Tsjetsjenië schuldig heeft gemaakt.
De gebreken bij het respecteren van de mensenrechten en de democratie zijn duidelijk aantoonbaar.
Aan de andere kant wordt in het verslag het strategische partnerschap tussen de Europese Unie en Rusland gesteund.
Men wil nauwere samenwerking met Rusland.
Er wordt voorgesteld de noordse dimensie een eigen begrotingspost te geven en de steun aan Rusland al met al te vergroten.
In het verslag wordt het ontwikkelen van de samenwerking tussen de Europese Unie en Rusland op het gebied van energie gesteund.
Het is voor de Unie van belang dat de aanvoer van olie en aardgas wordt gegarandeerd door alternatieven te creëren.
Het in gebruik nemen van de gas- en oliereserves in het Barentszzeegebied moet worden versneld, terwijl de productie in de regio's Komi en de Kaspische Zee en de transportnetwerken daarvandaan technisch moeten worden verbeterd.
Nu de Top van Nice de weg lijkt te openen voor een snelle uitbreiding van de Unie, is het van belang vastberaden de problemen aan te pakken die de uitbreiding dreigt te veroorzaken in de betrekkingen tussen de nieuwe lidstaten en Rusland.
Vooral voor de handel en de mobiliteit van mensen is flexibiliteit nodig.
De voornaamste oplossing is echter dat de samenwerking tussen de Unie en Rusland zodanig wordt verdiept dat de barrières wegvallen.
Als de Unie zich uitbreidt, moet ook over de interne differentiatie ervan worden nagedacht, wat weer de problemen in de grensregio's kan verminderen.
Aan de andere kant moet worden gehoopt dat ook de Russische Federatie een decentralisatie van de besluitvorming en een interne differentiatie zal overwegen, waardoor mogelijk de grenzen zullen vervagen.
Daarmee bedoel ik bijvoorbeeld het creëren van speciale economische zones in Kaliningrad, Moermansk, Karelië en andere delen van Rusland die aan de Unie grenzen.
Mijnheer de Voorzitter, ik wil onze collega Oostlander bedanken voor zijn uitstekende en omvangrijke verslag, voor de enorme hoeveelheid tijd die hij erin heeft gestoken en voor zijn openheid voor suggesties van anderen.
Wie Rusland van buitenaf bekijkt en bij gelegenheid ook directe indrukken opdoet van het land zelf en van Russische gesprekspartners, loopt het gevaar dat hij op selectieve wijze datgene tot de Russische werkelijkheid verheft wat in zijn beeld van het land past.
De huidige discussie rond de Russische nationale symbolen laat zien dat Rusland meerdere werkelijkheden kent.
Enerzijds is er de nationale vlag van Peter de Grote naast de rode vlag van het leger, anderzijds bestaat de tsaristische dubbele adelaar als nationaal wapenschild naast het stalinistische volkslied.
Misschien liggen deze tegenovergestelde symbolen ook helemaal niet zo ver uit elkaar. Zij belichamen immers elk op zijn manier de autoritaire staat.
Maar ook het spectrum tussen deze historische tegenvoeters is gevarieerd en de dynamiek van de Russische samenleving kan zeker niet worden gereduceerd of herleid tot het ene of het andere autoritaire alternatief.
Mijn persoonlijke ervaring is dat ik steeds enthousiaster word als ik jonge, openstaande en goed opgeleide Russen ontmoet, maar dat ik door Russische structuren, of het nu gaat om staats-, economische of zelfs maffiastructuren, steeds gedeprimeerder raak.
Wij kunnen Rusland het beste helpen door het niet botweg af te wijzen, maar desondanks de ongezonde structuren of specifiek beleid, zoals het Tsjetsjenië-beleid, onomwonden aan de kaak te stellen. Anderzijds moeten wij ook positieve ontwikkelingen waarderen, zonder Rusland als geheel te willen mooipraten, -schrijven of -denken.
Wij kunnen van buitenaf bijdragen tot stabiliteit, wanneer wij aan Rusland concrete en duidelijke signalen geven over hoe wij de samenwerking vorm willen geven.
Met de toetreding van Polen en de Baltische staten tot de EU willen wij profiteren van het feit dat Rusland geografisch dichterbij ons komt te liggen, om de grensoverschrijdende samenwerking in de regio' s Sint-Petersburg, Novgorod en Kaliningrad te versterken.
Vervoer, energie, milieu en interne veiligheid staan bovenaan de lijst van mogelijkheden.
Reeds voor de toetreding van Polen en Litouwen moeten middels onderhandelingen creatieve oplossingen worden gevonden voor de vrije doorgang van de bevolking in het gebied van Kaliningrad.
En waarom zou Kaliningrad ook niet in twee opzichten een proefproject kunnen worden? Enerzijds voor de ontwikkeling van het economische samenwerkingspotentieel van Rusland met de EU en anderzijds voor de hervormingscapaciteit van Rusland, door fundamentele hervormingen, zoals de land-, belasting- en bestuurlijke hervorming, met onze steun eerst in dit gebied te realiseren.
Langs die weg kunnen wij Rusland aan de EU binden.
Mijnheer de Voorzitter, de Europese Unie heeft de afgelopen jaren verschillende documenten over Rusland aangenomen, die een goede basis vormen voor nauwe betrekkingen met de Russische Republiek.
De gemeenschappelijke strategie is een van deze documenten.
Ondanks al zijn tegenstrijdigheden behoort Rusland in de waarneming van de Europeanen zonder meer tot Europa. Wij hebben groot belang bij een stabiel, democratisch en zich economisch goed ontwikkelend Rusland, dat zelfbewust aan de internationale politiek deelneemt en deze mede vormgeeft.
Het Westen heeft Rusland ook nodig als belangrijke internationale partner voor de inrichting van het Europa van na de omwenteling.
Vanwege deze belangen heeft de Unie in de gemeenschappelijke strategie ten aanzien van Rusland en in andere documenten op velerlei gebied concrete actieterreinen ontwikkeld.
Daartoe behoren de vestiging van de rechtsstaat en de versterking van de overheidsinstellingen.
Voorts de opbouw van de civiele samenleving als belangrijke voorwaarde voor een functionerende democratie.
Op economisch gebied streeft de Unie naar een gemeenschappelijke economische en sociale ruimte die ook Rusland omvat.
Reeds vandaag is de Unie met een aandeel van 40% de belangrijkste partner op het gebied van hervormingen, investeringen en handel, maar er is sprake van een reusachtig onbenut potentieel.
Deskundigen hebben berekend dat het handelsvolume van de Europese Unie met Rusland slechts eenderde is van wat men op grond van het Russische BNP en de nabijheid van Rusland tot de EU-markten zou kunnen verwachten.
Op politiek gebied stelt de gemeenschappelijke strategie aan Rusland voor om een permanente dialoog aan te gaan over politiek en veiligheid en daarvoor een permanent mechanisme in het leven te roepen.
Het zou interessant zijn om hier nader op in te gaan, maar daarvoor ontbreekt helaas de tijd.
In haar Ruslandbeleid hecht de EU groot belang aan milieubescherming en aan de nucleaire veiligheid.
Helaas kent de dynamiek van de betrekkingen tussen Rusland en de EU ook tegenslagen - wij hoeven maar te denken aan Tsjetsjenië. Dit heeft de betrekkingen sterk onder druk gezet.
De inhoud en de methoden van de door het bewind van Poetin nagestreefde interne consolidatie zullen een sterke invloed op het karakter van de betrekkingen hebben.
Wij hopen dat het pragmatisch-realistische partnerschap op een dag wellicht een heus strategisch partnerschap zal worden.
Mijnheer de Voorzitter, omdat Rusland economisch en geopolitiek zo belangrijk is, moet volgens de Europese Unie gestreefd worden naar een gemeenschappelijke strategie jegens dit land.
In het verslag staan talrijke holle frasen en vooral ook vrome wensen.
Dit komt niet alleen doordat de grote Europese mogendheden zich voornamelijk druk maken om de bescherming van de belangen van hun eigen kapitalistische concerns. Men moet zich echter afvragen wat het kapitalistisch Europa Rusland eigenlijk te bieden heeft.
Economische groei?
De Russische economie zinkt nu al tien jaar lang steeds verder weg in het moeras.
De beëindiging van de rijen wachtende mensen?
Wat voor zin heeft het meer of minder goed bevoorrade winkels te hebben als door werkloosheid, lage en soms zelfs niet eens uitbetaalde pensioenen en salarissen een derde van de bevolking onder de armoedegrens leeft en geen geld heeft om de producten in de winkels te kopen?
Democratie?
Onder deze naam regeert de maffia, de officiële en de niet-officiële maffia.
Vrijheid?
De vrijheid die de herinvoering van het kapitalisme in Rusland heeft gebracht is enkel vrijheid voor een heel dunne laag van bureaucraten uit het vorig regime, vrijheid om de natuurlijke hulpbronnen te plunderen en het geld naar westerse banken te sturen.
Wat betekent vrijheid trouwens voor het Tsjetsjeense volk?
Ik stem tegen het verslag en wil daarmee duidelijk maken dat de kapitalistische economie en de westerse wereld niet in staat zijn de volkeren van de Russische Federatie, evenmin als de meeste volkeren van de planeet, vooruitgang en welvaart te verzekeren.
Mijnheer de Voorzitter, ik wil de heer Oostlander dank zeggen voor zijn verdienstelijke inzet als rapporteur.
Als Zweeds christen-democraat geef ik mijn volle steun aan de tweesporenstrategie die de heer Oostlander presenteert, met enerzijds een krachtige, consequente en volhardende kritiek op alle criminaliteit in Rusland, vooral op schendingen van de mensenrechten, en anderzijds een streven naar een nauwe, op vertrouwen gebaseerde samenwerking.
In de overwegingen van het verslag staat onder onderweging JJ: "acht het, mede gezien de politieke Unie met Wit-Rusland, van belang voor de Russische democratische legitimiteit dat president Poetin en de regering van Rusland op duidelijke en krachtige wijze de nadruk leggen op de grote behoefte aan democratische vooruitgang en hervormingen in Wit-Rusland, met name in het licht van het verslag dat op 16 oktober 2000 in Minsk is ingediend door de parlementaire trojka van de EU, de Raad van Europa en de Organisatie voor Veiligheid en Samenwerking in Europa (OVSE)."
Mijnheer de Voorzitter, ik ben de auteur van deze tekst, die bijval kreeg in de Commissie buitenlandse zaken, mensenrechten, gemeenschappelijke veiligheid en defensiebeleid.
Ik wijs er met nadruk op dat wij duidelijk moeten maken dat wij de politieke unie van Rusland en Wit-Rusland hoogst serieus nemen.
In aansluiting op het verslag dat wij in Minsk hebben ingediend, hebben wij er ten eerste op gewezen dat het Wit-Russische parlement op dit moment geen machtsbevoegdheden heeft, niet aan wetgeving kan doen, geen recht van veto op presidentiële decreten heeft en geen begrotingen kan goedkeuren.
Ten tweede wezen wij erop dat de kieswet een vierde deel van de kandidaten voor deze zogenaamde parlementsverkiezingen in oktober heeft gediskwalificeerd.
Ten derde stelden wij de toegang tot de media aan de orde, die gebrekkig is in het door de staat gecontroleerde systeem.
Ten vierde wezen wij op de administratieve strafwet, die een oproep tot het boycotten van verkiezingen strafbaar stelt.
Wit-Rusland vormt dus met Rusland een politieke unie.
Het is van belang dat wij duidelijk maken dat wij deze unie ook wat Rusland betreft heel serieus nemen.
Mijnheer de Voorzitter, mijnheer de commissaris, waarde collega's, mensenrechtenkwesties zijn voor ons belangrijk en vormen voor geen enkel land slechts een interne aangelegenheid.
De oorlog in Tsjetsjenië is zo'n kwestie, net als de onderhavige arbeidswetgeving die op zeer drastische wijze de rechten van de werknemers vermindert.
Wij hebben het met een boycot geprobeerd, maar dat heeft geen invloed op die oorlog gehad.
De door de heer Oostlander voorgestelde tweesporenstrategie schept een uitweg waarvoor ik hem bedank.
Dit is de eerste Rusland-strategie uit onze geschiedenis.
Veelzijdige samenwerking helpt namelijk de omstandigheden in Rusland te stabiliseren. Dat is de eerste stap.
De tweede stap is dat wij moeten proberen te bereiken dat de wetten worden nageleefd. Daarna zal economische ontwikkeling voor meer stabiliteit zorgen en ten vierde zullen er kenmerken van een burgermaatschappij ontstaan.
Het resultaat is uiteindelijk meer mensenrechten en daar streven wij allemaal naar.
Men kan die ontwikkeling vergelijken met een gebouw met veel verdiepingen waar nu in dit verslag de mogelijkheid voor wordt gecreëerd.
Daarom is het naar mijn mening van belang dat er een opening komt.
Voor Rusland, waar nu nieuwe politieke leiders zijn, hebben wij een periode van samenwerking gecreëerd.
Wij blijven kritisch, maar wij verbreken niet de contacten zoals wij deden na de revolutie, waarop de onderdrukking door Stalin en alle verschrikkingen van dien zijn gevolgd.
Het is van groot belang dat de noordse dimensie in dit voorstel eigen geld uit de begroting krijgt. Ik stel zelf voor dat de energievraagstukken als locomotief voor dit belangrijke project gaan fungeren.
Er is namelijk behoefte aan energie, daar gaat geld in om. Dat geld kan ook worden gebruikt voor de ziekenhuisinfrastructuur, voor milieukwesties, enzovoort.
Energie voor deviezen, daarvoor moeten beide partners samenwerken en dan vooral in de noordelijke delen van Rusland waarop dat land zich naar mijn mening meer moet richten.
Daar is vrede en daar zijn geen soldaten nodig om pijpleidingen te bewaken.
Bent u van plan een dergelijk project te steunen, commissaris Patten?
­ (EL) Mijnheer de Voorzitter, enkele dagen geleden heeft de Doema besloten het volkslied van de voormalige Sovjetunie uit te roepen tot het volkslied van Rusland.
Van belang is hier niet de muziek, het dichtwerk of het besluit van de Doema als dusdanig.
Van belang is hier dat de meerderheid van de Russische burgers instemming heeft betuigd met een dergelijk besluit.
Ik vraag mij af waarom deze mensen niet de Marseillaise of God save the Queen hebben gekozen als een volkslied van hoop op iets nieuws. Ik vraag mij af waarom deze mensen nu terugkeren naar een regime dat vele collega' s als onmenselijk, crimineel, enzovoort, hebben betiteld.
Wat betekende dit decennium waarin Rusland pardoes zijn intrede deed op de vrije markt en plotseling in contact kwam met de waarden van het Westen?
Weten wij niet wat dit betekende?
Natuurlijk ligt de verantwoordelijkheid vooral bij Rusland zelf, bij het Rusland van het verleden en het heden.
Treft de Europese Unie, de Verenigde Staten of de andere machten echter geen enkele schuld?
Wij hadden het over de maffia.
Waar vond deze maffia een voedingsbodem? Toch zeker in het Kremlin zelf!
Wie waren in al die jaren de beschermheren en agenten van Jeltsin?
Wie heeft Jeltsin in Rusland met hand en tand verdedigd?
Onzichtbare handen trokken daar aan de touwtjes.
Naar welke banken gaat het geld in Rusland dat afkomstig is van buitenlandse leningen of ook van binnenlandse cumulatie?
Gaat dat naar banken in Havana of Algiers?
Dat gaat naar de grote westerse banken!
Welke controle wordt daarop uitgeoefend en hoe functioneren tussen twee haakjes de prostitutienetwerken?
Ik bedoel hiermee te zeggen dat ook anderen verantwoordelijk zijn voor dit decennium, dat ook de Europese Unie een verantwoordelijkheid heeft.
Zoals wij ook uit de opmerkingen van een aantal sprekers hebben gehoord, wordt het model van de overwinnaar toegepast.
Het model van de koude oorlog is vervangen door het model van de overwinnaar.
Waar zijn wij dan bang voor?
Is het wel mogelijk dat die grote Europese Unie, met Duitsland, Groot-Brittannië, Italië, Spanje en al die landen die wij in Nice hebben gezien, afhankelijk wordt van Rusland?
Of gaan wij een procedure van wederzijdse afhankelijkheid inluiden, zoals wij met elke andere grote mogendheid in de huidige wereld doen?
Wij spreken hier over een rol voor Rusland.
Welke rol had Rusland toen de NAVO besluiten nam over een buurgebied, de Balkan, en daarbij deed alsof de VN, waarvan Rusland lid is, en de Organisatie voor de Veiligheid en de Samenwerking in Europa niet bestonden?
Natuurlijk jagen wij zo deze mogendheid de schrik om het lijf!
Ik bedoel hiermee te zeggen, mijnheer de Voorzitter, dat wij van houding moeten veranderen, geen vrees moeten koesteren maar evenmin vrees mogen zaaien, dat wij een partner moeten zoeken, een partner die nu onze steun en hulp nodig heeft.
Ik begroet dit verslag van harte en ik wil mijn waardering uitspreken voor de rapporteur, de heer Oostlander.
Dit verslag werd verwelkomd door alle stromingen binnen het Parlement, met uitzondering wellicht van diegenen die met nostalgie terugblikken naar de toch niet zo prachtige dagen waar vele dappere sovjetdissidenten over hebben geschreven.
Het is een uitstekend verslag dat, evenals de gemeenschappelijke strategie, het belang benadrukt dat wij hechten aan de betrekkingen - het strategische partnerschap - met Rusland.
Het verslag bevestigt onze zogenaamde tweesporenstrategie ten aanzien van Rusland. Deze strategie combineert krachtige taal over zaken zoals Tsjetsjenië - waar ik straks op zal terugkomen - met een permanente inspanning om effectieve betrekkingen op te bouwen, gebaseerd op gedeelde waarden en samenwerking.
De gemeenschappelijke strategie en Rusland' s middellangetermijnstrategie voor de betrekkingen met de EU hebben een nieuwe dynamiek op gang gebracht.
De gemeenschappelijke strategie omvat initiatieven op het gebied van het buitenlands beleid, veiligheid en misdaadbestrijding.
Andere gebieden waarop de EU probeert haar samenwerkingsinspanningen naar Rusland toe te versterken zijn de rechtsstaat en de opbouw van de democratie, de civiele samenleving, jumelageprojecten en grensoverschrijdende samenwerking en, niet te vergeten, het initiatief van de noordse dimensie, waar een aantal leden reeds naar heeft verwezen.
Wij steunen het economisch hervormingsprogramma van de Russische regering, dat van vitaal belang is om het investeringsklimaat te verbeteren.
Het zal het Parlement bekend zijn dat Romano Prodi op de laatste Topontmoeting tussen de EU en Rusland een verreikende dialoog over energie heeft aangezwengeld.
Dit zijn allemaal gebieden waar de Commissie een aanzienlijke bijdrage kan leveren, zoals het verslag herhaaldelijk aangeeft.
Ons programma voor technische bijstand - met name TACIS - beantwoordt reeds aan vele van de in het verslag vermelde prioriteiten.
Het TACIS-programma zelf, waar een bedrag van 34 miljoen euro mee gemoeid is, is gericht op onderwijs, de rechtsstaat, de ontwikkeling van de democratie en de civiele samenleving, inclusief de vrijheid van de regionale media, bescherming van inividuele rechten en bevordering van zelfbestuur.
Het actieprogramma - ten belope van 58 miljoen euro - is gericht op institutionele opbouw, de economische rechtsstaat en de verbetering van het zaken- en investeringsklimaat.
In zijn verslag benadrukt de rapporteur terecht dat onze delegatie in Moskou een grotere rol moet spelen bij het beheer van de financiële bijstand. Ik ben vastbesloten om verbeteringen op dit gebied door te voeren als onderdeel van een bredere hervorming van de externe bijstandsprogramma' s van de Europese Unie.
Het verslag gaat ook in op de noordse dimensie.
Ook wij beschouwen dit als een belangrijk mechanisme voor de regionale samenwerking en voor de ontwikkeling van de gebieden in het noordwesten van Rusland en Kaliningrad.
Ik verheug mij op een nauwe samenwerking met het komende Zweedse voorzitterschap om concrete vooruitgang te boeken in de noordse dimensie.
Dit betekent dat wij onze inspanningen moeten concentreren op belangrijke zaken als het milieu - waar een aantal leden het over gehad heeft - nucleaire veiligheid, Kaliningrad en de verbetering van de coördinatie van de verschillende financieringsinstrumenten.
Wij zijn ons terdege bewust van het feit dat de bedreigingen van het milieu door nucleaire opslagplaatsen en roestende, buiten bedrijf gestelde onderzeeërs dringend aangepakt dienen te worden, vooral in het noordwesten van Rusland, rond het Kola-schiereiland.
Dit is een ontzagwekkende opgave, die een gecombineerde internationale en Russische inspanning vereist.
De Commissie heeft een leidende rol gespeeld in de onderhandelingen voor een internationaal akkoord voor een multilateraal nucleair milieuprogramma voor Rusland.
Deze onderhandelingen bevinden zich momenteel in een kritieke fase en wij hopen tegen maart 2001 belangrijke vooruitgang te boeken.
Verder is het hoogstnoodzakelijk dat het milieubewustzijn in Rusland wordt versterkt.
Dat is dan ook het doel van het milieu-werkprogramma voor de Russische Federatie, dat afgelopen juni is opgestart in het kader van onze Overeenkomst inzake partnerschap en samenwerking.
Ik wil een opmerking maken over Kaliningrad: de Overeenkomst inzake partnerschap en samenwerking biedt reeds een institutioneel kader voor onze dialoog met Rusland over handel, visa en grensaangelegenheden.
Verder heeft het gebied al sinds 1991 kunnen profiteren van TACIS-projecten ten belope van ongeveer 30 miljoen.
Wij leggen op dit ogenblik de laatste hand aan een mededeling aan de Raad van Kaliningrad en wij zijn bezig met de opening van een kantoor aldaar.
Zelf kijk ik ernaar uit om Kaliningrad begin volgend jaar te bezoeken, en niet alleen omdat Emmanuel Kant er zijn gehele leven heeft doorgebracht.
Kaliningrad is een belangrijke regio die wij moeten opnemen in de noordse dimensie.
Op alle gebieden waarover ik heb gesproken, werken wij nauw samen met Rusland en tot ons beider voordeel.
Wij werken aan de versterking van de democratie en de rechtsstaat in Rusland en aan de transformatie van de Russische economie.
Dat is allemaal zeer positief, maar er blijft een serieuze hinderpaal bestaan voor de verbetering van de banden tussen Rusland en de Europese Unie, en nu heb ik het uiteraard over Tsjetsjenië.
Op de laatste Top Europese Unie-Rusland in oktober gaf president Poetin toe dat er dringend een politieke oplossing voor het conflict moet worden gevonden.
Ik zou er eindeloos over kunnen uitweiden, maar ik wil de geachte parlementsleden zeggen dat wij ons ernstige zorgen maken over de humanitaire situatie in Tsjetsjenië.
Wij zijn bezorgd over de schendingen van de mensenrechten die voortdurend worden gemeld door NGO' s zoals Artsen zonder grenzen en Human Rights Watch.
Wij hopen dat wij de komende maanden veel meer vorderingen kunnen maken bij het aankaarten van deze zaken bij de Russische autoriteiten.
Wij maken ons grote zorgen om het lot van duizenden vluchtelingen in Ingoesjetië en Tsjetsjenië de komende winter.
Deze zaken zijn van zo' n groot belang omdat wij onze betrekkingen met Rusland zeer ernstig opvatten.
Wij kunnen dit niet zomaar onder het vloerkleed vegen.
Wij moeten hierop blijven hameren, maar, zoals de rapporteur wijselijk zegt in zijn verslag, moeten wij de dialoog met Rusland op gang houden.
Zoals een parlementslid al heeft gezegd, moeten wij de fout van het begin van de eeuw vermijden, toen Rusland na de leninistische revolutie van 1917 uit de Europese zaken werd buitengesloten, met desastreuze gevolgen.
Daarom zullen wij vasthouden aan onze gemeenschappelijke strategie, voortbouwen op het behaalde succes, veel van de punten van het verslag van de rapporteur overnemen en, bovenal, de Russische Federatie een hart onder de riem steken.
Tot slot een opmerking over een punt waar een aantal sprekers het over heeft gehad, namelijk het visumbeleid tegenover Georgië.
Wij hebben onze ernstige bezorgdheid overgebracht over de manier waarop Rusland op 5 december eenzijdig de visumplicht heeft ingevoerd voor Georgische burgers.
De gehele internationale gemeenschap, inclusief Rusland, zet zich in voor de ondersteuning van de soevereiniteit en territoriale integriteit van de onafhankelijke staten.
Acties van een van de landen in de regio die deze soevereiniteit zouden kunnen ondermijnen, kunnen ernstige gevolgen hebben.
Als een minder strikte visumplicht wordt ingevoerd voor de bevolking van separatistische regio' s of wanneer deze worden vrijgesteld, dan staat dit gelijk aan steun voor de legitimiteit van hun streven.
Georgië is lid van de Verenigde Naties, van de OVSE en van de Raad van Europa en het heeft een overeenkomst inzake partnerschap en samenwerking afgesloten met de Europese Unie.
Het land verdient onze steun.
Wij roepen de landen in de regio op om gebruik te maken van de OVSE-mechanismen om hun geschillen spoedig bij te leggen voordat er ernstige schade ontstaat.
Ik wil de rapporteur nogmaals gelukwensen met zijn uitstekende verslag over dit zeer belangrijke onderwerp, waar wij in dit Parlement de komende jaren nog vaak over zullen spreken.
De rapporteur heeft een uiterst belangrijke en bruikbare intellectuele infrastructuur aangedragen voor onze debatten in de toekomst.
Dank u, mijnheer de commissaris.
Het debat is gesloten.
De stemming vindt morgen om 11.30 uur plaats.
Vragenuur (Raad)
Aan de orde is het vragenuur voor vragen aan de Raad (B5-0559/2000).
Vraag nr. 1 van (H-0864/2000):
Betreft: Genetisch gewijzigde organismen en gewassen Sinds het voorjaar 2000 zijn veel gevallen vastgesteld waarbij in diverse landen van de EU genetisch gewijzigde organismen en gewassen zoals katoen, koolzaad en maïs in het milieu worden geïntroduceerd.
Op sommige plaatsen zijn enkele maatregelen getroffen, op andere niet en in bepaalde gevallen heeft hierover geen enkele officiële mededeling of vaststelling plaatsgevonden.
Bovendien werd richtlijn 90/220/EEG in veel gevallen herhaaldelijk flagrant geschonden.
Hoe denkt de Raad op te treden om dergelijke verschijnselen tegen te gaan en welk standpunt zal hij terzake in de onmiddellijke en verdere toekomst innemen?
­ (EL) Hartelijk dank, mijnheer de minister, voor uw antwoord.
In mijn vraag ging het echter om het volgende: er zijn gevallen geweest van niet-naleving van de richtlijn en verspreiding van GMO' s in het milieu.
Ik heb u daarvan voorbeelden gegeven in mijn vraag.
U brengt mij nu in een heel moeilijke positie.
De Commissie zou moeten toezien op de naleving van de richtlijn.
Dat heeft zij waarschijnlijk niet gedaan of slecht gedaan, dat weet ik niet.
De lidstaten zouden de richtlijn in hun nationaal recht moeten omzetten en toepassen.
Dat is in de genoemde gevallen niet gebeurd.
Ik ga er echter vanuit dat dit per ongeluk is gebeurd.
Wat de gemodificeerde katoen betreft, heeft men ons in Griekenland bijvoorbeeld gezegd dat deze zou worden uitgevoerd.
Op een soortgelijke vraag aan de Commissie kreeg ik het antwoord dat de landbouwers schadeloos zouden worden gesteld en het gemodificeerde katoen zou worden uitgevoerd.
Kan de Raad mij nu uit dit moeilijk parket helpen?
Tot wie moet ik mij richten voor nadere inlichtingen?
Is export van dit soort materiaal wel legaal?
Dat lijkt mij niet erg waarschijnlijk. Daar zou ik graag een antwoord op willen.
Ik herinner u eraan dat de Raad een gemeenschappelijk standpunt over dit voorstel heeft goedgekeurd en de bemiddeling daarover nu het eindpunt nadert.
Heel de procedure zou op uiterlijk 4 januari 2001 moeten zijn afgesloten.
In dit gemeenschappelijk standpunt wordt voorzien in veel strengere voorschriften voor de lidstaten.
Daarin kunt u mijns inziens dan ook een antwoord vinden op uw vragen.
Ik heb u alle mij ter beschikking staande inlichtingen gegeven, mijnheer de afgevaardigde.
Mijnheer de fungerend voorzitter, bent u het met mij eens dat GMO-gewassen een aanzienlijk voordeel kunnen bieden voor het milieu, de menselijke gezondheid, de ontwikkelingslanden en de wetenschap en het bedrijfsleven in Europa?
Bestaat het risico dat Europa deze voordelen aan zich laat voorbijgaan als het zich laat leiden door hysterie en niet door wetenschappelijke feiten?
Op de Top van Lissabon werd verklaard dat Europa de meest dynamische en concurrentiële kenniseconomie van de wereld moest worden.
Is de Raad bereid om het voortouw te nemen door de sector van de biotechnologie te steunen door te bewerkstelligen dat de lidstaten meer vergunningen verlenen voor proeven en meer producten toelaten?
­ (FR) Ik vrees dat wij op deze manier in een inhoudelijk debat verzeild raken waarvoor wij helaas geen tijd hebben.
Mijns inziens moeten wij altijd zowel de draagwijdte als de beperkingen van de wetenschappelijke vooruitgang goed meten.
Mijnheer de Voorzitter, ik wil opmerken dat dit debat toch dringend moet worden gevoerd, want de BSE-crisis heeft enorme gevolgen voor de diervoeders en de verbouwing en de invoer ervan.
Wij hebben nu het verbod op het gebruik van diermeel.
Daarom is het absoluut noodzakelijk dat wij snel een duidelijk standpunt formuleren, want juist door de BSE-crisis dringt de tijd.
Wanneer denkt u dat kan worden vastgesteld dat wij in Europa kunnen beschikken over voedermiddelen zonder enige genetisch gewijzigde bestanddelen?
Zal er snel een etiket komen, zodat de consument erop kan vertrouwen dat er voedermiddelen zijn zonder enige genetisch gewijzigde bestanddelen?
Ik zou aan deze afgevaardigde hetzelfde antwoord willen geven als aan zijn voorganger.
Dit is zeker een debat dat moet worden gevoerd, maar het vragenuur is daarvoor volgens mij niet geschikt.
Dit is alles behalve bevredigend, want daarvoor hebben wij het vragenuur juist!
Wij hebben een vraag en mogen een aanvullende vraag stellen. Dan verwachten wij toch een behoorlijk antwoord van de Raad.
Daarom zijn wij hier.
Mijnheer de Voorzitter, ik hoop dat u protest zult aantekenen bij de Raad.
Ik wil toch wel even reageren op de ontevredenheid van de geachte afgevaardigde. Ik hoop ook dat dit wordt genotuleerd, want men kan niet iets laten passeren dat niet klopt.
Wij zijn hier bezig met iets dat zeer strikt geregeld is: men vraagt de Raad in heel weinig tijd antwoorden te geven op een groot aantal, heel nauwkeurige vragen.
Als de Raad dat pretendeerde, zou hij blijk geven van een zowel onvoorzichtige als ook stupide houding.
Ik ben dus wel degelijk bereid om een dergelijk debat voor te stellen, maar daarvoor moet wel het meest geschikte kader worden gekozen.
Als ik in één minuut antwoorden over GMO' s uit mijn duim zou zuigen, zou ik onverantwoord handelen en dat zou niet stroken met de geest van dit voorzitterschap.
Vraag nr. 2 van (H-0871/2000):
Betreft: Situatie in Tsjetsjenië Hoe beoordeelt de Raad momenteel de situatie in Tsjetsjenië en welke pogingen heeft hij de afgelopen zes maanden in het werk gesteld om een einde te maken aan het bloedvergieten aldaar?
De Raad is nog steeds diep bezorgd over de situatie in Tsjetsjenië. Het geweld duurt voort, en de humanitaire situatie blijft uiterst zorgwekkend, zeer zeker nu de winter voor de deur staat.
Niets wijst momenteel in de richting van een politieke regeling van het conflict.
De Raad heeft tijdens talrijke vergaderingen met Rusland, op elk mogelijk niveau, zijn zorgen tot uiting gebracht en geprobeerd Rusland ertoe te bewegen buitensporig gebruik van geweld en een eventuele uitbreiding van het conflict te vermijden, efficiënte en onafhankelijke onderzoeken in te stellen naar de schendingen van de mensenrechten, de bijstandsgroep van de OVSE te helpen bij de vervulling van zijn taken en tot slot erop toe te zien dat de humanitaire hulp op gang wordt gebracht.
De Raad heeft er met name onophoudelijk op gewezen dat enkel met een politieke oplossing een einde kan worden gemaakt aan deze crisis.
Tijdens de laatste Top Europese Unie/Rusland van 30 oktober jongstleden in Parijs werd deze kwestie door beide voorzitters aan de orde gesteld.
De heer Poetin heeft laten blijken dat hij instemt met de noodzaak van een urgente oplossing.
Het was de eerste keer dat Rusland in het gezamenlijk communiqué van de Top een formulering in die richting aanvaarde.
Ofschoon de heer Poetin zich verzet tegen een dialoog met de "terroristen" , zoals hij die noemt, heeft hij onderstreept dat een onderscheid gemaakt moet worden tussen deze laatsten en degenen die te goeder trouw voor de onafhankelijkheid van Tsjetsjenië hebben gestreden.
De heer Poetin heeft trouwens bevestigd dat de bijstandsgroep binnenkort naar Tsjetsjenië terug kan keren.
Ik stel evenwel vast dat dit tot nu toe nog niet is geschied.
Mijnheer de Voorzitter, ik heb twee korte aanvullende vragen.
Ten eerste: heeft de Raad contact gehad met de onder toezicht van de OVSE verkozen president Masjadov en andere democratische krachten in Tsjetsjenië om een vreedzame oplossing te vinden?
Ten tweede: heeft de Raad informatie ingewonnen bij de commissaris voor de mensenrechten van de Raad van Europa?
Ik beschik niet over voldoende nauwkeurige informatie om op deze aanvullende vraag te antwoorden.
Ik kan enkel zeggen dat wij in nauw contact blijven met de commissaris voor de mensenrechten.
Mijnheer de fungerend voorzitter van de Raad, in het Parlement hebben wij tevergeefs geprobeerd de heer Nielson, de commissaris voor humanitaire hulp, te bewegen tot een reis naar Tsjetsjenië, niet alleen om daar een kijkje te nemen maar vooral ook om de humanitaire situatie aldaar serieus te bestuderen.
Tot nu toe is dat ons niet gelukt.
Zou het Frans voorzitterschap ons behulpzaam kunnen zijn, contact kunnen opnemen met commissaris Nielson en hem met een zekere aandrang kunnen vragen naar Tsjetsjenië te gaan, en wel heel snel?
De Commissie zal zeker op de hoogte worden gesteld van de inhoud van onze besprekingen.
Mijnheer de Voorzitter, ik wil iets zeggen in verband met het Reglement. Het is in dit Parlement gebruikelijk dat vragen die mondeling niet afdoende kunnen worden beantwoord, achteraf schriftelijk behandeld worden.
Ik wil de voorzitter van de Raad verzoeken dat onze vragen, als dat nu mondeling niet mogelijk is, tenminste schriftelijk worden beantwoord.
Zoals u weet zijn we bezig met een reorganisatie van onze werkzaamheden.
Een van de in het document van ondervoorzitter Provan aan de orde gestelde punten is het verloop van het vragenuur voor vragen aan de Raad en aan de Commissie.
We hebben inderdaad verschillende malen gemerkt dat zowel de Raad en de Commissie als de leden niet tevreden waren over het verloop ervan.
Als de Raad dat wenst kan hij gevolg geven aan uw verzoek en schriftelijk antwoorden.
We moeten niet vergeten dat de aanvullende vragen in sommige gevallen onmogelijk beantwoord kunnen worden, in andere gevallen is het moeilijk. Slechts zelden is het eenvoudig.
Mijnheer de Voorzitter, ik wil maar zeggen dat het onder andere Raadsvoorzitterschappen gebruikelijk was dat wij antwoord kregen op aanvullende vragen.
De voorzitter van de Raad moet toch weten of hij de heer Masjadov al dan niet heeft ontmoet.
Hij kan toch niet beweren dat hij daar geen exacte informatie over heeft!
Ik wil voortborduren op hetgeen de Voorzitter zojuist zei.
Het lijdt geen twijfel dat dit vragenuur onbevredigend is.
Ik ben herhaaldelijk voor het Europees Parlement verschenen en heb daar aan de meest uiteenlopende, hartstochtelijke debatten deelgenomen.
Voor dit debat loopt men echter niet bepaald warm: dat ziet u zelf ook aan het allesbehalve volle halfrond.
Er zitten hier ongeveer tien afgevaardigden.
Dit is niet bevredigend, noch voor de Raad, noch voor het Parlement.
Windt u zich dus niet op.
(Interrupties van de heer Posselt)
Luistert u eens, houdt u nu even op!
Dit is hoe dan ook belachelijk!
Ik probeer u eenvoudig uit te leggen hoe deze procedure werkt, en ik heb daarover ook een brief gestuurd aan mevrouw de Voorzitter. Mevrouw Fontaine is het ook met mij eens.
Mijns inziens moet men deze procedure herzien en veel eenvoudiger maken, opdat de afgevaardigden nauwkeurige antwoorden kunnen krijgen op hun vragen. Deze vragen moeten daarom beter worden georganiseerd.
Het voorzitterschap van de Raad is, mijnheer de afgevaardigde, geen regering of een persoon; het voorzitterschap is een land dat werkt met de diensten van het Secretariaat-generaal van de Raad; wij geven op nauwkeurige vragen de nauwkeurige antwoorden die wij hebben.
Als u wilt vrijbuiteren, zoals dat heet, kan het nog wel twee uur duren.
Daarom moet deze procedure worden gewijzigd of hervormd.
Daar wil ik op aandringen en dat heeft niets uit te staan met totaal misplaatste waardeoordelen, mijnheer de afgevaardigde.
Vraag nr. 3 van (H-0876/2000):
Betreft: Standpunt van de Raad inzake de problemen rond de verzending van accijnsplichtige alcohol Is de Raad op de hoogte van het ernstige probleem dat zich momenteel in talrijke lidstaten van de Unie (België, Verenigd Koninkrijk, Denemarken, Duitsland, Nederland en Italië) voordoet in verband met het vervoer van accijnsplichtige alcohol, alsook van de kosten die dit met zich meebrengt voor de betrokken expeditiebedrijven en van het extreem hoge risico van fraude en smokkel?
Welke correcties zal de Raad aanbrengen in de desbetreffende richtlijn (richtlijn 92/12/EEG), opdat de aansprakelijkheden nauwkeurig en zonder fraudemogelijkheid verdeeld worden tussen verzender en afzender?
Wat denkt de Raad van de mogelijkheid om dit ernstige verschijnsel aan te pakken door middel van telematische controle tussen de douanediensten in het land van herkomst en het land van bestemming?
Denkt hij dat een dergelijke oplossing op zeer korte termijn kan worden toegepast, gezien het feit dat de Commissie met haar voorstellen en met de instelling van groepen op hoog niveau heeft aangegeven veel belang te hechten aan de oplossing van het probleem en bereid te zijn zich concreet hiervoor in te zetten?
De Raad wil de geachte afgevaardigde herinneren aan de tijdens zijn laatste bijeenkomst van 19 mei 1998 aangenomen conclusies met betrekking tot fraude in de alcohol- en tabakssector.
Daarin heeft de Raad aangedrongen op maatregelen van de lidstaten en de Commissie ter bestrijding van fraude met accijnsrechten op alcohol en tabak.
De Raad heeft toen eveneens de samenvatting van het verslag van de groep op hoog niveau "tabak- en alcoholfraude" goedgekeurd.
Tot slot heeft de Raad, onder voorbehoud van de bevindingen van een door de Commissie voorgestelde haalbaarheidsstudie, gewezen op het belang van een computercontrolesysteem als doel op lange termijn.
De Raad heeft eveneens beloofd, in afwachting daarvan, bepalingen uit te vaardigen voor de onverwijlde tenuitvoerlegging van een selectief werkend, efficiënt vroegtijdig waarschuwingssyteem.
Sedertdien werkt de Commissie daaraan.
De Raad wil de geachte afgevaardigde dan ook uitnodigen zich rechtstreeks tot deze instelling te richten om nader geïnformeerd te worden over de details van en de vorderingen bij de uitwerking van bovengenoemde maatregelen.
Mijnheer de Voorzitter, ik denk dat de vraag tamelijk specifiek was.
De vraagsteller, dat wil zeggen ondergetekende, heeft geprobeerd zich tot de Commissie te wenden. Deze heeft hem langs informele weg gegevens verstrekt waaruit blijkt dat de situatie in een impasse is geraakt.
Deze richtlijn is van 1992. Het probleem is overbekend en valt onder het ernstigere probleem van de belastingfraude.
Daar zijn we allemaal gevoelig voor. Het berokkent bedrijven ook aanzienlijke schade, die ze op geen enkele manier kunnen coördineren of beheersen.
Daarom heb ik me tot de Raad moeten wenden.
Ik neem er nu nota van dat u belooft zich hiervoor in te zetten.
Via een aanvullende vraag zou ik graag willen weten of u iets kunt zeggen over de termijnen. De Commissie lijkt er klaar voor, maar als ik het goed heb begrepen, is er binnen de Raad sprake van enige terughoudendheid of onenigheid.
Ik zou heel tevreden zijn als u dat kunt tegenspreken. Ik zal daaruit afleiden dat alles vlot zal verlopen.
Ik kan u het standpunt geven van de Raad. Meer algemeen kan ik u zeggen dat de situatie op het gebied van de belastingfraude, van de fraude met zowel directe als indirecte belastingen, en de mogelijkheid tot versterking van de administratieve samenwerking op deze gebieden onderwerp van gesprek zijn geweest tijdens de bijeenkomst van de Ecofin-Raad op 5 juni 2000, niet zo lang geleden dus.
De Raad heeft bij die gelegenheid een verslag voorgelegd gekregen over belastingfraudebestrijding dat werd opgesteld door de ad-hoc-groep die op 8 september 1999 door het Comité van Permanente Vertegenwoordigers werd ingesteld.
Zoals u volkomen terecht zei, blijkt uit dit verslag dat de belastingfraude in de Gemeenschap een zorgwekkende omvang heeft aangenomen.
Alle lidstaten hebben bevestigd dat zij vastberaden zijn de fraudebestrijding te intensifiëren, zowel op nationaal niveau als in hun betrekkingen.
De Raad heeft de Commissie gevraagd zo snel mogelijk voorstellen te doen, uitgaande van alle aanbevelingen waarover tijdens de werkzaamheden in de ad-hoc-groep unanimiteit kon worden bereikt.
Daarbij gaat het met name over mogelijke maatregelen voor de oplossing van specifieke fraudeproblemen op accijnsgebied.
Bij mijn weten is daarover geen onenigheid. Mijns inziens kunt u zonder meer de Commissie daarnaar vragen zonder tegenstellingen met de standpunten van de Raad te moeten vrezen.
Heeft u de indruk dat de lidstaten nu beschikken over de mogelijkheden om de doelstellingen te bereiken?
Ik heb de indruk dat de fraudebestrijding veel meer Gemeenschapsmacht zou moeten krijgen en ik denk dat de coördinatie tussen de lidstaten tot op dit ogenblik niet de gewenste resultaten heeft opgeleverd.
Zullen de nieuwe maatregelen die resultaten wel opleveren?
U hebt gelijk, de strijd tegen fraude heeft zich nooit voldoende ontwikkeld.
U weet dat wij in de loop der jaren instrumenten in het leven hebben geroepen. Deze beginnen nu te werken, maar ik ben het roerend met u eens dat deze strijd zonder respijt moet worden voortgezet.
Wij moeten inderdaad die richting uit werken.
Vraag nr. 4 van (H­0881/2000):
Betreft: Aanscherping vervoerdersaansprakelijkheid Het Franse voorzitterschap van de Raad heeft voorgesteld de zogeheten vervoerdersaansprakelijkheid aan te scherpen.
Vervoerdersaansprakelijkheid houdt in dat een vervoersonderneming, bijvoorbeeld een vliegmaatschappij, gestraft wordt als zij personen zonder geldige visa of identiteitsbewijzen naar de EU vervoert.
In veel EU-landen houdt de vervoerdersaansprakelijkheid in dat de onderneming verplicht is de onmiddellijke terugreis te regelen/betalen, in sommige landen wordt dit gecombineerd met boetes.
Het voorzitterschap wil thans verplichte boetes invoeren.
De vervoerdersaansprakelijkheid is een doelmatige manier om te voorkomen dat asielzoekers naar de EU komen.
Veel asielzoekers kunnen niet de pas en het visum krijgen die vereist zijn om de EU binnen te komen.
De vervoerdersaansprakelijkheid houdt dus in dat hun asielaanvragen niet in de EU kunnen worden behandeld.
In plaats daarvan worden deze mensen er door personeel van vliegmaatschappijen, luchthavens en andere vervoersondernemingen uitgepikt.
Acht de Raad dit personeel bevoegd om in feite te beslissen over de toekomst van asielzoekers?
Het door de geachte afgevaardigde genoemde voorstel is een initiatief dat het Frans voorzitterschap heeft genomen met het oog op de aanneming van een richtlijn van de Raad betreffende de harmonisatie van de geldboetes die aan vervoerders worden opgelegd wanneer zij onderdanen uit derde landen, die niet over de noodzakelijke documenten voor toelating beschikken, over het grondgebied van de lidstaten vervoeren.
Deze tekst is op 6 september 2000 voor overleg overgemaakt aan het Europees Parlement en wordt momenteel in de bevoegde instanties in de Raad behandeld.
Het doel van dit initiatief is de tenuitvoerlegging op Europees niveau van een samenhangend beleid ter bestrijding van de plaag van illegale immigratie en mensenhandel.
De verantwoordelijkheid van vervoerders is een van de hoofdlijnen van de ontwerprichtlijn.
Hiermee worden voor alle lidstaten gemeenschappelijke minimumbepalingen ingevoerd die de aansprakelijkheid van vervoerders regelen door middel van de vaststelling van controleverplichtingen voor vervoerders en harmonisatie van de huidige geldboetes van de lidstaten.
Het gaat dus niet om de invoering van nieuwe geldboetes voor vervoerders, maar veeleer om de harmonisatie van de reeds in de bepalingen van de Schengenovereenkomst genoemde boetes.
Ik wil de aandacht van de geachte afgevaardigde vestigen op de derde overweging van de ontwerprichtlijn waarin duidelijk vermeld staat dat de toepassing daarvan geen inbreuk zal plegen op de verplichtingen inzake de status van vluchtelingen als vastgesteld in de met het Protocol van New York van 31 januari 1967 geamendeerd Verdrag van Genève van 28 juli 1951.
De Europese Unie heeft herhaaldelijk bevestigd dat zij groot belang hecht aan de eerbiediging van het asielrecht.
Dit moet echter verzoend worden met efficiënte maatregelen ter bestrijding van clandestiene immigratie en mensenhandel.
Dat is een absolute noodzaak en de Europese Raad van Feira heeft daartoe de Raad na het drama van Dover opgeroepen.
Mijnheer de Voorzitter, ik wil de Franse minister dankzeggen voor zijn antwoord.
Ik vind het door het Franse voorzitterschap ingediende voorstel echter volstrekt onaanvaardbaar. Volgens mij heeft het slechts één doel, namelijk asielzoekers buiten de EU te houden, en dat dreigt in de praktijk te leiden tot een toename van illegale immigratie.
Bovendien zijn het niet alleen vluchtelingen in de zin van het Verdrag van Genève aan wie asiel kan worden verleend. Er zijn aanzienlijk grotere groepen die asiel kunnen krijgen.
Voor deze groepen wordt blijkbaar geen uitzondering gemaakt in het nieuwe voorstel.
Ik heb ook een specifieke vraag gesteld, namelijk wat voor bevoegdheid personeel van vliegmaatschappijen en luchthavens heeft om in de praktijk te beslissen over de toekomst van asielzoekers.
Als een uitzondering wordt gemaakt voor degenen die worden beschouwd als vluchtelingen in de zin van het Verdrag van Genève, hoe kan het personeel aan de incheckbalie van een vliegveld in Istanboel dan in de praktijk beslissen over het lot van een vluchteling? Dat is de vraag waar het hier om draait.
Ik vind het een zeer relevante vraag, omdat men het lot van vluchtelingen toevertrouwt aan bijvoorbeeld personeel van vliegmaatschappijen en luchthavens.
Volgens mij zijn die personeelsleden onbevoegd. Ze hebben geen enkele scholing op dit gebied en hun beslissingen zijn daarom volstrekt onverantwoord.
Dat is eerder een mening en niet zozeer een vraag.
Ik herhaal dat wij efficiënte maatregelen moeten nemen tegen iets dat een regelrechte plaag is en een verschrikkelijk drama heeft veroorzaakt. Daarbij moeten wij echter het asielrecht, waaraan de Europese Unie groot belang hecht, absoluut eerbiedigen.
Dit onderstreep ik uitdrukkelijk.
Er zijn landen waar zich problemen voordoen, en daar werken wij aan.
Die landen moeten dan ook daarmee voor de dag komen.
Mijns inziens moeten wij deze weg echter voort blijven bewandelen.
Dank u voor uw antwoord.
Ik wil de volgende aanvullende vraag stellen: hoe groot en omvattend is dit probleem volgens de Commissie, en hoe serieus neemt de Raad het feit dat vervoersmaatschappijen immigratie in de EU regelen voor personen zonder geldig visum en geldige identiteitspapieren?
Dat was precies ook het onderwerp van de vraag waar ik een antwoord op heb proberen te geven.
Ik herhaal, dit is een zeer serieus en zeer zwaarwegend probleem.
Vraag nr. 5 van (H-0882/2000):
Betreft: Voorstel van toepassing op alle producten, met uitzondering van wapens Heeft de Raad er problemen mee dat dit voorstel van de Commissie - dat wel eens ernstige gevolgen zou kunnen hebben voor de al zo zwaar getroffen suikerbietentelers in de Europese Unie - wordt aangenomen zonder dat het rechtstreeks gekozen Europees Parlement op enigerlei wijze wordt geraadpleegd?
Het kortgeleden door de Commissie ingediend voorstel voor een verordening van de Raad tot wijziging van verordening (EG) nr. 2820/98 van de Raad, heeft tot doel de vrijstelling van douanerechten zonder kwantitatieve beperkingen uit te breiden tot de producten uit de minst ontwikkelde landen en sluit aan bij de initiatieven van de Gemeenschap ter verbetering van de markttoegang van de minst gevorderde landen.
In het in juni 2000 te Cotonou ondertekende akkoord over het partnerschap ACS - Europese Gemeenschap wordt bepaald dat de Gemeenschap uiterlijk in 2005 markttoegang met vrijstelling van douanerechten zal hebben verzekerd voor de belangrijkste producten van de MOL' s.
In het Commissievoorstel wordt rekening gehouden met de huidige hervorming van de gemeenschappelijke marktordeningen voor suiker, rijst en bananen en bepaald dat de liberalisatie van de markttoegang voor deze landen geleidelijk aan moet geschieden. Daarvoor is een periode van drie jaar vastgesteld, met ingang van januari 2001.
In het voorstel is sprake van toegang met vrijstelling van douanerechten voor de producten van de MOL' s. Dit betekent dus een wijziging van het door de Gemeenschap toegepaste stelsel van algemene preferenties.
Daar dit een maatregel is van gemeenschappelijk handelsbeleid, is hier artikel 133 van het Verdrag van toepassing, hetgeen betekent dat het Europees Parlement niet geraadpleegd hoeft te worden.
Ik kan u evenwel verzekeren dat de Raad dit voorstel met grote aandacht bestudeert. Wij buigen ons met name over de gevolgen die de voorgestelde douanerechtenvrije toegang zal hebben voor de communautaire producenten, en over de coherentie tussen dit voorstel en de huidige ontwerpen voor de hervorming van de gemeenschappelijke marktordeningen in bepaalde sectoren.
Toen ik vorige maand tijdens het vragenuur een aanvullende vraag stelde, maakte deze fungerend voorzitter zich ervan af door te zeggen "Ik kan alleen mijn vorige antwoord herhalen" en zijn vorige antwoord nogmaals voor te lezen.
Deze keer geef ik hem niet de mogelijkheid om zijn vorige antwoord nogmaals voor te lezen, maar vraag ik om een toezegging en zijn instemming.
Is de fungerend voorzitter het ermee eens dat er over dit voorstel geen besluit mag worden genomen zolang er geen volledige evaluatie van de gevolgen voor de Unie, de ACS-landen en de minst ontwikkelde landen is uitgevoerd?
Ja of nee?
Het voorzitterschap en verschillende lidstaten hebben reeds van het Europees comité van suikerfabrikanten brieven ontvangen in verband met dit voorstel van de Commissie. Zij zullen daarmee in hun beraadslagingen rekening houden.
De daadwerkelijke gevolgen van de voorgestelde douanerechtenvrije toegang voor de Europese producenten zullen een factor van doorslaggevend belang zijn in de uiteindelijke besluitvorming van de Raad.
Ik wil de heer Moscovici dezelfde vraag stellen als vorige week.
Wellicht heeft u mijn vraag vanwege de vele vragen toen niet kunnen beantwoorden.
Misschien kunt u mij vanavond een antwoord geven in deze meer intieme omgeving.
Het gaat om de rol van het Europees Parlement op het gebied van het handelsbeleid, waar de vraag van de heer Newton Dunn ook op neerkomt.
Denkt u dat u, ik of iemand in Europa zou kunnen bereiken dat de transparantie en de verantwoordelijkheid voor het beleid ten aanzien van de WTO worden vergroot zolang dit Parlement geen echte, formele rol speelt bij de controle van besluiten van de Raad van ministers en de Europese Commissie op het gebied van het handelsbeleid?
Om mijn goede vriend Newton Dunn te citeren, misschien kunt u deze vraag het beste beantwoorden met ja of nee.
Aangezien dit mijn laatste vergadering is hier, zal ik nogmaals proberen uit te leggen wat wij hier aan het doen zijn.
Ik herinner u eraan dat het voorzitterschap hier niet zit om de mening van jantje of pietje te verkondigen; hier staat ook niet deze of gene regering voor u. Het voorzitterschap van de Raad zit hier om duidelijk maken wat op een gegeven moment de standpunten zijn van de Raad.
Ik kan dus als politiek verantwoordelijke wel bepaalde overtuigingen hebben ­ en die heb ik, dat verzeker ik u, ook over dit onderwerp ­ maar ik houd mij aan het standpunt van de Raad zoals dat op dit moment is.
U noemde zojuist de Overeenkomst van Cotonou.
Bent u zich ervan bewust dat deze overeenkomst verplichtingen omvat inzake effectrapportages ten aanzien van landen die niet tot de minst ontwikkelde landen behoren en dat deze het recht hebben te worden geraadpleegd?
Geen van beide is hier gebeurd.
Raadpleging achteraf volstaat niet.
Bent u zich ervan bewust dat niet alleen de suikerproducenten in Europa bezorgd zijn, maar dat men zich met name ook zorgen maakt in landen die sterk afhankelijk zijn van suiker, bananen en rijst - vooral in het Caribisch gebied.
Ik kan alle afgevaardigden die mij vragen hebben gesteld, verzekeren dat de Raad rekening zal houden met hun opmerkingen.
Omdat de vragen nrs. 6 en 7 over een soortgelijk onderwerp gaan, worden ze tezamen behandeld.
Vraag nr. 7 van (H-0932/2000):
Betreft: Direct gevaar door BSE De aanhoudende gevallen van gekkekoeienziekte hebben tot grote ongerustheid geleid bij de consumenten, maar ook bij veehouders/producenten.
De besluiten van de recente Raad Landbouw hebben geleid tot boosheid bij de burgers van de lidstaten over het gevaar van verder verbruik van ongeschikt vlees.
Wanneer denkt de Raad drastische maatregelen te treffen voor de gezondheid van de consument door verandering van de wijze van organisatie van en van de criteria voor de ontwikkeling van de dierproductie door gebruik te maken van eiwithoudende diervoeders van plantaardige herkomst, zoals peulvruchten, hetgeen enorme gevolgen heeft voor het GLB, het verbod op de uitvoer van rundvlees uit Frankrijk of andere landen waar zich een dergelijk probleem voordoet, genetische controle op runderen, en een verbod op de productie en het gebruik van diermeel voor het voeden van herkauwers?
De Raad wil eraan herinneren dat zijn beleid steevast tot doel heeft de consumenten een zo hoog mogelijk niveau van bescherming te waarborgen.
Hij heeft met zijn recente besluiten met name ervoor willen zorgen dat de consumenten vlees krijgen aangeboden dat, wat dat betreft, zoveel mogelijk garanties biedt. Ik denk vooral aan het besluit inzake de traceerbaarheid van de herkomst van vlees en de verwijdering uit de voedselketen van een lijst van materialen waarmee gespecificeerde risico' s gepaard gaan.
Bij wijze van voorzorg en om risico' s op kruisbesmetting zoveel mogelijk te voorkomen heeft de Raad besloten vanaf 1 januari 2001 het gebruik van diermeel in de voeding van gebruiksvee op te schorten.
Tot slot mogen dieren die ouder zijn dan 30 maanden en niet getest zijn, niet meer worden opgenomen in de voedselketen.
Voor deze niet geteste runderen zal een aankoop-vernietigingssysteem worden ingevoerd waarmee fokkers tegen marktprijzen schadeloos kunnen worden gesteld.
De Raad is van mening dat alle maatregelen tezamen ons in staat stellen de door de geachte afgevaardigden genoemde risico' s te vermijden.
Wat nu de organisatie en de ontwikkelingscriteria van de dierlijke productie betreft, herinnert de Raad eraan dat in de besluiten die genomen zijn bij de hervorming in het kader van Agenda 2000, de klemtoon reeds is gelegd op het sterker stimuleren van de extensieve productie door middel van met name premietoekenning.
Bovendien heeft de Raad op 4 december 2000 nota genomen van de verklaringen van de Commissie over de productie van eiwitrijke planten en deze instelling uitgenodigd haar analyse snel verder uit te diepen en daar de nodige consequenties uit te trekken voor het huidige beleid in deze sector en met betrekking tot de braaklegging van grond. Wij hebben de Commissie eveneens gevraagd zo nodig voorstellen te doen.
De Raad wil met al deze besluiten het vertrouwen van de consumenten van de Europese Unie herstellen.
Aangezien hij zich echter moet houden aan de beginselen die ten grondslag liggen aan de interne markt, is hij van plan de voorkeur te geven aan communautaire maatregelen boven voorstellen voor specifieke maatregelen voor bepaalde lidstaten.
­ (ES) In de eerste plaats moet gezegd dat de fungerend voorzitter van de Raad naar mijn idee de vraag van de heer Korakas nog niet heeft beantwoord.
In de tweede plaats ben ik de voorzitter van de Raad bijzonder dankbaar voor zijn antwoord op mijn specifieke vraag.
Ik vind dat de Raad lef heeft gehad en in een hoog tempo een aantal belangrijke maatregelen heeft genomen.
Dat neemt niet weg dat we ons geconfronteerd zien met het uiterst zorgwekkende probleem van het gebrek aan naleving van de overeengekomen maatregelen.
Zoals de Raad weet, is reeds in 1989 een verbod ingesteld op de productie van veevoer met dierlijke eiwitten voor herkauwend vee in het Verenigd Koninkrijk, zoals op de productie van diermeel.
Daaruit blijkt dat de maatregelen die we toentertijd hebben genomen hun kwaliteit hebben bewezen.
Welnu, het probleem is dat ze niet worden toegepast, dat de hand wordt gelicht met hun naleving.
Daarom zou ik fungerend voorzitter van de Raad willen vragen of de Raad ons de zekerheid zal geven dat de communautaire regelgeving wordt nageleefd, of hij ons gaat garanderen dat de bestaande maatregelen betreffende het verbod op het gebruik van diermeel bij de productie van veevoer zullen worden nageleefd.
Welke inspecteurs zullen hiermee worden belast?
Welke controles zullen er worden uitgevoerd?
Heeft dit probleem de gemoederen in de Raad al beziggehouden?
Ik zou graag willen dat u mij een concreet antwoord geeft op de volgende vraag: welke garanties zullen er met het oog op de voedselveiligheid worden gegeven dat al die maatregelen inderdaad worden toegepast?
Ik heb de geachte afgevaardigde, mevrouw Izquierdo Rojo, herinnerd aan de besluiten van de Raad.
Zoals u zelf hebt onderstreept, zijn dit dappere besluiten van recente datum. Het laatste besluit dat ik noemde dateert immers van 4 december jongstleden, van vorige week dus.
Het Frans voorzitterschap heeft zich van meet af aan ingezet voor een Europees antwoord op deze crisis, die niet alleen een voedingscrisis, maar ook een sociale en een gezondheidscrisis is.
Het Frans voorzitterschap heeft tot het bittere einde aangedrongen op de noodzaak van deze maatregelen, en daarbij blijk gegeven van overtuigingskracht. U kunt ervan op aan dat Frankrijk, wanneer het weer gewoon lid is van de Europese Unie en geen voorzitter meer, zal blijven aandringen op alle noodzakelijke maatregelen.
Wij kunnen mijns inziens nu hoe dan ook in heel Europa een bewustwordingsproces vaststellen. Dankzij dit bewustwordingsproces kunnen wij net zo ver gaan als nodig is om deze ziekte te bestrijden.
ik wilde vragen of er ook een evaluatie gebeurd is van de maatregelen die getroffen zijn.
Ik heb de indruk dat indien men vroeger drastische maatregelen had genomen, men nu niet voor zo'n rampenscenario zou staan.
Is dat ook de evaluatie van de Raad?
Zoals u weet, handelen wij telkens uitgaande van de kennis waarover wij op dat moment beschikken. Ik kan het derhalve niet geheel eens zijn met uw analyse.
Ik ben er trouwens van overtuigd dat wij deze kennis moeten verbeteren en dat is juist ook het doel dat wij beogen met de instelling van een Europese autoriteit voor voedselveiligheid. De Europese Raad van Nice heeft daaromtrent tijdens zijn bijeenkomst van de afgelopen week een principebesluit genomen.
Nu moeten wij deze autoriteit in het leven roepen, en ik geloof wel te mogen zeggen dat de Europese autoriteiten zich terdege bewust zijn van de noodzaak schot te brengen in deze zaak.
Mijnheer Maes, er wordt mij gezegd ­ niemand kent het Reglement uit zijn hoofd ­ dat u deze tweede vraag niet kon stellen. De leden kunnen namelijk in totaal tijdens het vragenuur maar één aanvullende vraag stellen.
Daar de vraagsteller afwezig is, vervalt de vraag nr. 8.
Ik had begrepen dat de diensten twee dagen geleden is medegedeeld dat ik de vraag van mevrouw McKenna zou overnemen omdat wij toen reeds wisten dat zij dringend naar Dublin moest.
Geen van de medewerkers is op de hoogte van een dergelijk verzoek. Ik kan het dus op dit moment niet inwilligen.
Vraag nr. 9 van Olivier Dupuis (H-0890/2000):
Betreft: Algerije: verbod WAFA-partij
Volgens de internationale pers weigert de Algerijnse minister van Binnenlandse Zaken, Yazid Zerhouni, in strijd met de wetten op de oprichting van verenigingen en politieke partijen, de WAFA-partij, die wordt geleid door oud-minister Ahmed Taleb en volstrekt wettelijk is opgericht, officieel te erkennen.
De partij, die de Islam en de moderne samenleving met elkaar wil verzoenen, zou een belangrijke bijdrage kunnen leveren aan het weer op gang brengen van de democratische dynamiek, die de laatste tijd op zijn zwakst uitgedrukt in ademnood was geraakt, en bijgevolg aan de versteviging van de rechtsstaat. Die partij is dus nu verboden, onder het stilaan afgezaagde voorwendsel dat hij "een bedreiging voor de staatsveiligheid" zou vormen.
Welke initiatieven heeft de Raad genomen of is hij van plan te nemen om de Algerijnse autoriteiten ertoe te brengen dat zij hun eigen wetten naleven en zodoende ook het politieke debat en de democratische dynamiek nieuw leven inblazen en Algerije een uitweg bieden uit de ernstige crisis waarin het verzeild is geraakt?
In het kader van het proces van Barcelona heeft Algerije een aantal principes onderschreven. Daaronder valt ook de eerbiediging van de rechtsstaat.
In de conclusies die het voorzitterschap ter afsluiting van de vierde Euro-mediterrane conferentie van 15 en 16 november jongstleden te Marseille heeft aangenomen, wordt gewag gemaakt van de noodzaak de politieke dialoog van de 27 te versterken, met inbegrip van de dialoog op ministerniveau, waarbij vooral de volgende thema' s aan bod moeten komen: consolidering van de rechtsstaat en eerbiediging van de rechten van de mens en de democratische principes.
In het kader van de bilaterale politieke dialoog tussen de Europese Unie en Algerije wordt ook gestreefd naar het doel dat u in uw vraag noemde, te weten het opnieuw op gang brengen van een democratisch politiek debat en dynamiek.
De Unie heeft inderdaad drie jaar geleden een dergelijk politiek debat op ministerniveau in het leven geroepen en wel aan de hand van een aantal oriëntaties: eerst en vooral veroordeling van geweld en terrorisme, solidariteit met het Algerijnse volk, noodzaak voor de Algerijnse autoriteiten om vaart te zetten achter de politieke en economische hervormingen, noodzaak van een dialoog tussen regering en oppositie, goede wil van de kant van de Europese Unie om haar betrekkingen en de samenwerking met Algerije te ontwikkelen, en verder de wens dat in Algerije een open en allesomvattend politiek proces op gang kan worden gebracht.
Dat zijn de initiatieven die de Raad heeft genomen, of van plan is te nemen in de richting van de Algerijnse autoriteiten.
Ik kan u verzekeren dat de Europese Unie voornemens is haar politieke dialoog met de Algerijnse autoriteiten voor te zetten, met name in het kader van de trojka.
Heeft, concreet gesproken, de vertegenwoordiger van het voorzitterschap, te weten de ambassadeur van Frankrijk in Algerije, de heer Ahmed Taleb ontmoet?
Heeft de ambassadeur van Frankrijk, of een andere verantwoordelijke van de Raad, een discussie op gang gebracht met de Algerijnse autoriteiten over de wijze waarop deze situatie kan worden opgelost?
Uitgaande van mijn informatie kan ik enkel eraan herinneren dat de Europese Unie inderdaad in 1997 een politieke dialoog op ministerniveau is begonnen en dat het Frans voorzitterschap in principe een vergadering van de trojka houdt met Algerije, maar nog geen datum daarvoor heeft vastgesteld.
Voorzover ik weet heeft de Raad tot nu toe nooit gesproken over de kwestie van de niet-erkenning van de WAFA-partij, noch een verklaring daaromtrent afgelegd.
Zoals mij werd verteld, werd in de werkgroep vastgesteld dat deze maatregel de weerspiegeling was van een interne machtstrijd in Algerije.
Zoals u ziet, heb ik geen geheime informatie, maar helaas ook geen precieze informatie.
De Raad zal schriftelijk antwoorden op uw tweede vraag.
Vraag nr. 10 van (H-0892/2000):
Betreft: Bijzondere VN-zitting over kinderen Tijdens de bijzondere zitting van de Algemene Vergadering van de VN over kinderen in september 2001 komt de situatie van kinderen in de wereld aan de orde en er wordt gesproken over een nieuw actieprogramma om de rechten van het kind op mondiaal niveau te verwezenlijken.
Kan de Raad in het kort zijn beleidsprioriteiten aangeven voor de bijzondere zitting van de Algemene Vergadering van de Verenigde Naties over kinderen?
Is hij voornemens op ruime schaal organisaties uit het maatschappelijk middenveld te raadplegen, zoals de secretaris-generaal van de VN heeft verzocht, wanneer hij zijn toekomstige beleidsprioriteiten bepaalt ten aanzien van kinderen in de Europese Unie en in de ontwikkelingslanden?
Ik heb enkele weken geleden reeds de gelegenheid gehad u deelgenoot te maken van enkele gedachten omtrent de voorbereiding van de buitengewone bijeenkomst van de Algemene Vergadering van de Verenigde Naties die zal worden gewijd aan de follow-up van de Wereldtop voor kinderen die in september 2001 zal plaatsvinden.
Ik heb toen duidelijk gemaakt dat wij goed beslagen ten ijs moeten komen bij deze gebeurtenis en de Europese Unie een fundamentele rol moet spelen in het voorbereidend proces.
Met dit doel voor ogen zijn op 20 november jongstleden, op de verjaardag van de ondertekening van het Verdrag inzake de rechten van het kind, de voor kindervraagstukken bevoegde ministers van de lidstaten en een vertegenwoordiger van de Commissie in Parijs bijeengekomen en gemeenschappelijke verbintenissen aangegaan die zullen bijdragen aan de versterking van de activiteiten van de Europese Unie in het kader van de voorbereiding van de buitengewone bijeenkomst.
Ik wil nu antwoorden op uw eerste vraag en u mededelen welke politieke prioriteiten wij in het kader van deze voorbereiding hebben vastgesteld.
Tijdens de buitengewone bijeenkomst zal de internationale gemeenschap haar vastberadenheid moeten bevestigen ten gunste van de rechten en het welzijn van het kind. Dat is het hoofddoel.
Daarom zal men een balans moeten opmaken van de afgelopen tien jaar, een balans met de aangegane verplichtingen en de tijdens de Wereldtop vastgestelde doelstellingen.
In deze balans zal ook volledig rekening moeten worden gehouden met de in de verklaringen ter gelegenheid van het Millennium aangegane verbintenissen, die een aanvulling zijn op die van de Wereldtop.
Deze verbintenissen betreffen toegang tot onderwijs, vermindering van de moeder- en kindersterfte, en bestrijding van besmettelijke ziekten en met name aids.
Wat uw tweede vraag betreft deelt de Raad volledig het standpunt van de secretaris-generaal van de Verenigde Naties die alle bevoegde instanties, evenals deskundigen, onderzoekinstanties of universitaire instituten die zich interesseren voor de kinderproblematiek, bij de werkzaamheden wil betrekken.
De deelneming van niet-gouvernementele organisaties aan het voorbereidend proces en aan de buitengewone bijeenkomst is voor ons een fundamentele voorwaarde voor het volledig welslagen van deze bijeenkomst.
Wij zijn blij met de door het voorbereidend comité ingediende en de Algemene Vergadering aangenomen voorstellen. Deze betreffen de wijze van accreditatie van niet-gouvernementele organisaties bij de voorbereidende werkzaamheden en de buitengewone bijeenkomst van september 2001.
Wij onderhouden permanent contact met vertegenwoordigers van niet-gouvernementele organisaties, onder ander in het kader van seminars.
Dankzij deze contacten kunnen wij profijt trekken van hun ervaringen met en hun inzet voor kinderen.
Wij willen het Franse voorzitterschap feliciteren met het initiatief voor de voorbereiding van de bijzondere zitting van de VN.
U heeft toegezegd dat u ervoor instaat dat het maatschappelijk middenveld erbij wordt betrokken.
Gaat u ook kinderen raadplegen, want het gaat immers ook om hen.
Ik hoop dat ook tijdens de voorafgaande maanden naar kinderen zal worden geluisterd.
Ten tweede: hoewel veel lidstaten zeer actief zijn op het vlak van de rechten van het kind, blijkt het toch erg moeilijk om in het kader van de Europese Unie activiteiten op dit vlak te ontplooien.
Welke vooruitgang denkt u dat wij kunnen boeken voor een rechtsgrondslag op basis waarvan de Europese Unie met kinderen kan werken en zich kan inzetten voor de rechten van het kind?
­ (FR) Ja, mevrouw de afgevaardigde, Zweden gaat eveneens in het voorjaar van 2001 een conferentie beleggen in Stockholm over gevluchte kinderen.
Vraag nr. 11 van (H-0894/2000):
Betreft: Plichten van Turkije in het kader van de partnerschapsrelatie EU-Turkije In het Commissievoorstel betreffende de partnerschapsrelatie EU-Turkije staat dat "de Raad uiterlijk eind 2004 een nieuwe stand van zaken van de hangende geschillen opmaakt, in het bijzonder van de gevallen in het kader van de toetredingsprocedure, met de bedoeling deze via het Internationaal Hof op te lossen".
Verder verwijst het Europees Parlement in zijn resolutie (A5-0297/2000, notulen van het EP van 15/11/2000) naar het arrest van het Europees Hof voor de rechten van de mens in de zaak Loïzidou versus Turkije (nr. 15318/89), dat "in het voordeel was van de eiser, maar nog steeds niet is uitgevoerd", en "verzoekt het de Turkse regering zich te conformeren aan de bestaande en toekomstige uitspraken van het Europees Hof voor de rechten van de mens".
Is de Raad van plan in het kader van de partnerschapsrelatie een clausule op te nemen die Turkije ertoe verplicht zich neer te leggen bij de rechtspraak van het Internationaal Hof van Den Haag en de arresten van het Europees Hof voor de rechten van de mens uit te voeren, zoals de Raad van Europa unaniem vraagt?
Ja, er is een politiek akkoord bereikt tijdens de Raad Algemene Zaken over de tekst van het "partnerschap voor toetreding van Turkije" , evenals over de kaderverordening waarin de daarop van toepassing zijnde principes en modaliteiten worden vastgesteld.
Het voorzitterschap is zeer voldaan over dit resultaat. Dit is een belangrijke etappe in de tenuitvoerlegging van de vorig jaar in Helsinki vastgestelde pretoetredingsstrategie voor Turkije.
De Raad heeft geen ingrijpende wijzigingen aangebracht in het oorspronkelijk voorstel van de Commissie, zoals dat op 8 november jongstleden was goedgekeurd door het college van commissarissen.
Slechts de prioriteiten met betrekking tot de politieke criteria en de versterkte politieke dialoog zijn geamendeerd.
Er is niet getornd aan het voorstel van de Commissie met betrekking tot de jurisdictie van het Europees Hof van de Rechten van de Mens.
In het partnerschap komen verschillende verwijzingen voor naar het Europees Verdrag tot bescherming van de rechten van de mens.
Daarin wordt ook gewag gemaakt van de noodzaak de juridische mogelijkheden voor herstel van de schendingen van de rechten van de mens te versterken.
Bovendien wordt hierin duidelijk gemaakt dat groot belang wordt gehecht aan de verbetering van de rechtspraak en de opleiding van Turkse magistraten op met name het gebied van de mensenrechten.
Wat het vraagstuk van vreedzame conflictregeling betreft, wordt overeenkomstig de conclusies van de Europese Raad van Helsinki in de tekst van het partnerschap duidelijk gemaakt dat dit een belangrijke zaak is en besproken moet worden in het kader van de politieke dialoog tussen de Unie en Turkije.
Turkije moet evenals alle andere kandidaten alle noodzakelijke inspanningen ondernemen om de bestaande grensgeschillen op te lossen.
Ik dank de minister voor zijn antwoord.
Deze vraag werd gesteld op een moment waarop het vraagstuk van het partnerschap nog niet rond was.
Ik begrijp dat u doodop bent door al het werk van de afgelopen dagen en daarom zal ik mijn tweede vraag toespitsen op de uitspraak van het Hof van de Rechten van de Mens in Straatburg in de zaak Louïzidou. Het Hof heeft Turkije veroordeeld omdat het Grieks-Cyprische bezittingen vasthoudt in het bezette gedeelte van Cyprus.
In de zaak Louïzidou is Turkije zelfs twee keer veroordeeld.
Is de Raad van plan dit vraagstuk met de Turkse regering te bespreken in het kader van het door hem genoemd partnerschap?
Ik heb u, mijnheer de afgevaardigde, heel eenvoudig herinnerd aan de algemene, maar desalniettemin precieze voorwaarden waaronder dit toetredingspartnerschap werd aangenomen.
In die context zullen de besprekingen worden voortgezet met deze kandidaat aan wie wij specifieke eisen stellen.
Daar de vraagsteller afwezig is, vervalt de vraag nr. 12.
Vraag nr. 13 van (H-0897/2000):
Betreft: Grondrechten en justitie Ik verwijs naar het antwoord van de heer Moscovici op mijn vraag en aanvullende vraag van 14 november (H-0854/00): het blijft volkomen duister waarom de Raad denkt dat de toepassing van het principe van wederzijdse erkenning van rechterlijke uitspraken op zich kan bijdragen tot behoorlijke verwezenlijking van de waarborgen van de artikelen 5 en 6 van de Europese Conventie voor de rechten van de mens, die nu weer opgenomen zijn in de artikelen 48 en 49 van het Handvest.
Ik denk aan waarborgen zoals het recht om zich in persoon of met juridische bijstand van eigen keuze te verdedigen, of, voor wie niet de middelen heeft om te betalen voor juridische bijstand, het recht om die gratis te krijgen als dat in het belang van de rechtspleging is; verder het recht om zich te laten bijstaan door een tolk als men de taal van het hof niet kent of kan spreken; het recht op een proces binnen een redelijke termijn, of op vrijlating in afwachting van het proces.
Hoe kan de Raad beweren dat voor afzonderlijke gevallen, zoals degene die ik in mijn aanvullende vraag noem, een wederzijdse erkenningsprocedure op zich ook maar enige verbetering zal brengen?
Zoals de Raad de geachte afgevaardigde in zijn vorig antwoord duidelijk heeft gemaakt zal de procedure van wederzijdse erkenning van strafrechtelijke vonnissen een betere bescherming van de rechten van de personen mogelijk maken.
Met deze wederzijdse erkenning van strafrechtelijke vonnissen kan namelijk de veiligheid van de personen beter worden gegarandeerd, daar door de verbetering van de justitiële samenwerking de misdaadbestrijding op het grondgebied van de Unie wordt vergemakkelijkt.
De voortzetting van onderzoeken en de vervolging van overtredingen zullen dan niet meer gebukt gaan onder de beperkingen ten gevolge van de uiteenlopende nationale rechtspraaksystemen.
Bovendien zal deze wederzijdse erkenning zorgen voor een betere rechtsbescherming in de Europese Unie, daar een in een bepaalde lidstaat geveld vonnis niet meer betwist kan worden door een andere lidstaat.
Hier gaat het om de toepassing van het non bis in idem­principe: dezelfde feiten zullen niet opnieuw gerechtelijk worden beoordeeld; definitieve uitspraken zullen niet meer worden betwist.
Dit is een uiterst belangrijk aspect van de bescherming van personen.
Met alle respect, mijnheer de Voorzitter, maar ik heb de indruk dat de Raad alweer niet ingaat of wil ingaan op het onderwerp van mijn vraag.
Deze keer stel ik binnen een maand voor de tweede keer eigenlijk dezelfde vraag.
Ik hoop nu toch op een antwoord.
Burgers van de Unie worden in afwachting van een proces onaanvaardbaar lang vastgehouden. Hun voorarrest wordt telkens weer verlengd.
Dit gebeurt met name in de gevangenis van Longuenesse in Frankrijk en betreft vrachtwagenchauffeurs uit het Verenigd Koninkrijk en uit andere landen.
Ik vind het onaanvaardbaar dat dit probleem onder het vloerkleed wordt geschoven en dat wij gesust worden met de woorden dat de wederzijdse erkenning van rechterlijke uitspraken verbetering zal brengen in de situatie.
Ik wil weten waarom deze toch duidelijke en eenvoudige vraag niet wordt beantwoord.
Wordt het recht op verdediging in voldoende mate geëerbiedigd en zal de wederzijdse erkenning tot verbetering leiden?
Ik zal u zeggen hoe de Raad uw vraag interpreteert en welk antwoord hij daarop geeft.
In de door u genoemde specifieke gevallen zal de wederzijdse erkenning er niet toe leiden dat een vonnis wordt bekrachtigd waarin essentiële rechten zijn geschonden, zoals het recht op bijstand van een zelf gekozen verdediger of het recht op kosteloze bijstand van een tolk.
Enerzijds gaat het om rechten waaraan alle lidstaten hun gehechtheid hebben bevestigd en die het gemeenschappelijk platform vormen van de stelsels van strafrechtelijke vervolging, en anderzijds is wederzijdse erkenning een proces dat allesbehalve automatisch verloopt: alles hangt af van de aard van het vonnis.
Zoals de Raad in zijn vorig antwoord duidelijk heeft gemaakt, kan het stelsel van wederzijdse erkenning geen verbetering brengen op het gebied van de grondrechten.
Ik moet zeggen dat de voorzitter van de Raad het niet-beantwoorden van vragen verheft tot een soort kunstvorm.
Maar ik wil hem het vuur wat nader aan de schenen leggen.
Wat wil de Raad doen om ervoor te zorgen dat de lidstaten zullen handelen zoals hij zojuist heeft beschreven?
Welke garantie hebben wij dat de theorie die u zojuist heeft uiteengezet werkelijkheid zal worden?
Ik heb hier geen aanvullend antwoord op.
Ik geloof echter dat wij langs elkaar heen praten.
Ik probeer u namelijk uit te leggen dat de Raad alles in het werk stelt om aan uw verwachtingen te voldoen.
Vraag nr. 14 van (H-0899/2000):
Betreft: Het mandaat van troepen die worden ingezet voor crisisbeheersing De EU zal gebruik gaan maken van troepen ten behoeve van crisisbeheersing.
Welke besluiten zijn genomen over het mandaat van deze troepen, op welke grondslag zullen de troepen worden ingezet en wat zullen de doeleinden zijn van het inzetten van deze troepen?
Het is de taak van de Raad te beslissen over het op gang brengen van een militaire operatie door de Unie in het kader van de Petersberg-taken.
Overeenkomstig artikel 23 van het Verdrag betreffende de Europese Unie moet de Raad dit besluit met eenparigheid van stemmen nemen, zoals overigens ook het geval is voor elke ander besluit dat gevolgen heeft voor het defensiegebied.
Het is echter de taak van elke lidstaat om op soevereine wijze, op nationaal niveau, te beslissen of hij al dan niet met eigen troepen deelneemt aan die operatie.
De Europese Raad van Nice heeft de modaliteiten genoteerd aan de hand waarvan de Raad in crisistijd een besluit zou kunnen nemen.
Zo zou met het oog op het ondernemen van een eventuele militaire operatie, het Comité voor politieke en veiligheidsvraagstukken een aanbeveling kunnen doen aan de Raad uitgaande van het advies van het Comité voor militaire zaken.
De Raad, wiens werkzaamheden overeenkomstig de gebruikelijke procedures worden voorbereid door het Comité van Permanente Vertegenwoordigers zou dan op grond daarvan een besluit kunnen nemen.
Het besluit tot het ondernemen van een operatie zou dan in principe de vorm krijgen van een gemeenschappelijk optreden.
Het CPV is de spil is van het Europees veiligheids- en defensiebeleid en het GBVB, en speelt een centrale rol bij de vaststelling van het antwoord van de Unie op een crisis.
Het CPV is met name verantwoordelijk voor de politieke controle op en de strategische leiding van een militaire operatie.
Men kan besluiten toevlucht te nemen tot de snelle reactiemacht voor heel het spectrum van missies in het kader van crisisbeheer, missies in het kader van de Petersbergtaken zoals vastgelegd in artikel 17, lid 2 van het Verdrag betreffende de Europese Unie, missies voor humanitaire doeleinden of evacuatie, missies voor vredeshandhaving, zending van gevechtstroepen voor crisisbeheer, en ook missies voor vredesherstel.
Mijnheer de Voorzitter, mijnheer de minister, ik wil vragen of er principebesluiten zijn genomen over de kwestie of er bij de uitvoering van dergelijke taken een mandaat van de Verenigde Naties of een andere internationale organisatie nodig is, omdat overeenkomstig het internationaal recht er slechts op legale wijze aanvallen op het grondgebied van andere landen kunnen worden uitgevoerd als hiervoor het mandaat van een internationale organisatie is verleend.
Ik wil bovendien vragen welke juridische bepalingen in de Raad zijn vastgesteld voor taken in verband met crisisbeheersing waarbij troepen worden ingezet.
Wij beschikken over een verslag dat is gehecht aan het verslag van het voorzitterschap aan de Europese Raad van Nice over het Europees veiligheids- en defensiebeleid.
Daarin vindt de heer Seppänen alle noodzakelijke antwoorden.
Het is een ellenlang verslag, maar daarin wordt wel alles heel nauwkeurig op een rijtje gezet.
Daar de vraagstellers afwezig zijn, vervallen de vragen nrs. 15 tot en met 21.
Vraag nr. 22 van (H-0918/2000):
Betreft: Betekenis van belastingen voor het functioneren van de interne markt Commissievoorzitter Prodi verzekert in een artikel in de Financial Times van november van dit jaar dat hij geen belastingharmonisering en gemeenschappelijke belastingniveaus in de EU wenst door te verklaren dat de belastingtarieven "een zaak van de nationale parlementen zijn en dat moeten blijven".
Tevens is hij blijkens hetzelfde artikel van mening dat er, wil de EU dynamisch en concurrerend blijven, een overgang nodig is naar meerderheidsbeslissingen over belastingen "waar dat vereist is om de interne markt te laten functioneren".
Kan het voorzitterschap van de Raad mededelen welke belastingen volgens hem niet van belang zijn voor een dynamisch en concurrerend functionerende interne markt?
Met uw permissie, mijnheer de Voorzitter, dit is de laatste vraag waarop ik tijdens dit vragenuur kan antwoorden.
De vraag van de geachte afgevaardigde gaat over de meningen die de voorzitter van de Commissie op informele wijze ten beste geeft.
Het is derhalve niet aan de Raad zich hierover uit te spreken.
Ik wil alleen in herinnering brengen dat het in het Verdrag neergelegde systeem qua behandeling een onderscheid maakt tussen enerzijds indirecte belastingen en heffingen waarvan harmonisatie nodig is om de instelling en de werking van de interne markt ­ artikel 93 ­ te garanderen, en anderzijds het overeenkomstig artikel 94 nader tot elkaar brengen van de wetgevingen die een directe weerslag hebben op de instelling of de werking van de interne markt. Onder deze laatste vallen ook de wetgevingen betreffende directe belastingen.
De besluiten van de Raad overeenkomstig de artikelen 93 en 94 vereisen eenparigheid van stemmen.
Ook na het Verdrag van Nice zullen deze helaas onder de eenparigheid van stemmen blijven vallen.
Ik wil het Franse voorzitterschap dankzeggen voor dit antwoord.
Ik wil desondanks nog vragen of men van de kant van de Raad instemt met dit soort zeer tegenstrijdige en onduidelijke uitspraken van de voorzitter van de Commissie.
Wanneer men namelijk een vertrouwelijke samenwerking tot stand wil brengen tussen de Raad, het Parlement en de Commissie, is het ongelukkig als de voorzitter van de Commissie met dit soort zweverige uitspraken komt. Zijn uitspraak kan namelijk niet anders worden geïnterpreteerd dan dat hij een belastingharmonisatie mogelijk wil maken, maar hij verbergt deze woorden achter een rookgordijn.
Nogmaals, ik kan geen commentaar leveren op verklaringen die de voorzitter van de Commissie afgelegd zou hebben.
De vraag of besluiten over belastingzaken met meerderheid genomen zouden moeten worden, is in het kader van de intergouvernementele conferentie besproken.
Zoals u weet, kon helaas in Nice geen enkele vooruitgang worden geboekt op dit gebied.
De vragen nrs. 23 tot en met 32 worden schriftelijk beantwoord.
Het vragenuur is gesloten.
(De vergadering wordt om 19.00 uur onderbroken en om 21.00 uur hervat)
Stabilisatie- en associatieovereenkomst EU/Republiek Kroatië
Aan de orde is het verslag (A5­0364/2000) van de heer Baltas, namens de Commissie buitenlandse zaken, mensenrechten, gemeenschappelijke veiligheid en defensiebeleid, over het verslag van de Commissie over de haalbaarheid van een stabilisatie- en associatieovereenkomst met de Republiek Kroatië (COM(2000) 311 ­ C5-0506/2000 ­ 2000/2244(COS)).
. ­ (EL) Mijnheer de Voorzitter, het is mij een groot genoegen de voltallige vergadering van het Europees Parlement vandaag dit verslag over de stabilisatie- en associatieovereenkomst tussen Kroatië en de Europese Unie te mogen voorleggen.
Kroatië heeft aanzienlijke vooruitgang geboekt op niet alleen economisch, maar ook politiek en sociaal vlak. De stabilisatie- en associatieovereenkomst is het logische uitvloeisel van deze vooruitgang.
Ik wil kort ingaan op deze drie gebieden.
Wat ten eerste het economisch gebied betreft, lijdt het geen twijfel dat Kroatië nog heel wat inspanningen moet ondernemen voordat het acquis communautaire met betrekking tot de werking van de markt volledig is overgenomen.
Kroatië doet echter zijn best en de structurele en economische hervormingen beginnen duidelijk vruchten af te werpen voor met name het gebied van de privatisering waar van transparante procedures en bescherming van buitenlandse investeringen sprake is.
Met de stabilisatie- en associatieovereenkomst, de daarmee verstrekte economische steun en meer in het algemeen met de via communautaire programma' s verstrekte financiële steun zal de economische vooruitgang nog meer versterkt worden en Kroatië zich versneld kunnen voorbereiden op toekomstige toetreding tot de Europese Unie.
Kroatië heeft echter niet alleen flinke economische vooruitgang geboekt. Ook op politiek vlak is er sprake van duidelijke vooruitgang.
Democratie en rechtsstaat: dat is de weddenschap die de na de recente verkiezingen gevormde nieuwe coalitieregering is aangegaan.
Zij heeft niet alleen officieel haar gehechtheid verkondigd aan de democratie en de juridische versteviging daarvan, maar brengt deze ook in de praktijk met institutionele en legislatieve hervormingen op bijvoorbeeld het gebied van vluchtelingenbescherming, asielrecht en migratie.
Vermeldenswaard is dat deze regering zich heeft gedistantieerd van bepaalde vertegenwoordigers van de Kroatische gemeenschap in Bosnië die het tijdens de oorlog ontstane staatje Herzeg-Bosna opnieuw wilden oprichten. Ook heeft zij de voorwaarden van de akkoorden van Dayton aanvaard en werkt zij samen met het Internationaal Tribunaal voor misdrijven in voormalig Joegoslavië.
Er worden ook duidelijk vorderingen gemaakt op sociaal vlak. Ik geloof dat ik hier het beste een passage kan voorlezen uit de vaststellingen van de Raad van Europa:
"Kroatië heeft aanzienlijke vooruitgang geboekt bij het nakomen van zijn verplichtingen als lid van de internationale gemeenschap en meer in het bijzonder met betrekking tot de ratificatie van het Europees Verdrag tot bescherming van de rechten van de mens en de fundamentele vrijheden, het Europees Verdrag ter voorkoming van foltering en onmenselijke of vernederende behandeling of bestraffing, het Kaderverdrag ter bescherming van nationale minderheden, het Europees Handvest inzake de plaatselijke autonomie en het Europees Handvest voor regionale of minderheidstalen" .
Mijnheer de Voorzitter, na de veranderingen en de democratische ontwikkelingen in Joegoslavië, na de stabiliteits- en associatieovereenkomst tussen de voormalige Joegoslavische Republiek Macedonië en de Europese Unie en nu met de in stemming te brengen stabilisatie- en associatieovereenkomst met de Republiek Kroatië komen de democratisering en normalisering in de westelijke Balkan in een gunstig gesternte te staan. Kroatië kan een bijzondere rol, een rol van doorslaggevend belang hierbij spelen.
De stabilisatie- en associatieovereenkomst tussen de Europese Unie en de Republiek Kroatië komt als geroepen.
Ons Parlement kan tevreden zijn over zowel de overeenkomst zelf als de aanneming daarvan nog voor eind 2000.
Nu blijkt ook uit de conclusies van de Top van Nice, die pas gisterenmorgen werd beëindigd, hoezeer ons Parlement gelijk had.
Ik citeer uit het hoofdstuk "Westelijke Balkan" :
" De Top van Zagreb van 24 november 2000, waar de landen van dit gebied waar de democratie is teruggekeerd, voor het eerst bijeen waren, was ingenomen met de historische veranderingen in de westelijke Balkan, die zich eerst in Kroatië, daarna in de FRJ hebben voltrokken.
De Europese Raad onderstreept dat het stabiliteitspact een belangrijke bijdrage vormt en herinnert aan het belang van andere initiatieven ter bevordering van de samenwerking met de landen van de regio. Hij bevestigt dat het stabilisatie- en associatieproces de kern vormt van het beleid van de Unie ten aanzien van de vijf betrokken landen; voor elk van deze landen zal een aparte aanpak worden gevolgd" .
­ (DE) Mijnheer de Voorzitter, in het verslag over de stabilisatie- en associatieovereenkomst wordt rekening gehouden met de nieuwe democratische ontwikkelingen in Kroatië en gewezen op de Europese perspectieven van dit land. Kroatië is er in de loop van dit jaar in geslaagd de gewenste aansluiting te vinden bij de internationale statengemeenschap.
Het lidmaatschap van het NAVO-Partnerschap voor de Vrede en van de Wereldhandelsorganisatie, de bilaterale overeenkomsten met de EVA-landen, de vrijhandelsovereenkomsten met de MEVO-landen en de recent geopende onderhandelingen over een verstrekkende stabilisatie- en associatieovereenkomst met de Europese Unie zijn duidelijke uitingen van de wending die zich sedert de verkiezingen van 3 januari 2000 in Kroatië aan het voltrekken is.
De Europese Unie heeft hier de klemtoon op willen leggen door de Top van Zagreb van 24 november jongstleden bijeen te roepen.
Helaas werd ook tijdens deze Top weer duidelijk hoe fragiel en conflictueus de interne situatie in Joegoslavië nog steeds is.
Als het huidig gedragspatroon ­ dat ertoe leidt dat in geval van twijfel eenieder tegen eenieder strijdt ­ niet verandert, zou het op regionale samenwerking gegrondveste Stabiliteitspact voor Zuidoost-Europa wel eens ten gronde kunnen worden gericht.
Nu al beginnen namelijk landen als Kroatië zich af te vragen of de gedwongen regionale samenwerking geen blok aan het been is bij hun eigen vorderingen op de weg naar Europa.
Kroatië en een gedemocratiseerd Servië - waar naar ik hoop de democratie op 23 december kan worden geconsolideerd - kunnen belangrijke factoren van stabiliteit zijn in deze door oorlogen en etnische conflicten verwoeste regio.
Het is belangrijk dat de Europese Unie en ook het Europees Parlement alles in het werk stellen om het democratiseringsproces in deze landen economisch veilig te stellen en te versterken.
Ook indien de weg van deze landen tot de Europese Unie nog heel lang is, betekent economische en politieke hulp heel eenvoudig eerbiediging van het principe "hoop" , en met dit principe wordt in het verslag-Baltas rekening gehouden.
Men moet in deze regio echter ook het principe van differentiëring toepassen.
Kroatië heeft belangrijke vorderingen gemaakt, vooral met de ratificatie van het Europees Verdrag tot bescherming van de rechten van de mens en de fundamentele vrijheden, het Europees Verdrag ter voorkoming van foltering, het Kaderverdrag ter bescherming van nationale minderheden en het Europees Handvest voor regionale en minderheidstalen.
Terecht wordt in het verslag van het Europees Parlement daarnaar verwezen.
Ook de veranderde houding van de nieuw gekozen Kroatische autoriteiten jegens het Internationaal Tribunaal voor de misdrijven in voormalig Joegoslavië draagt bij aan een positieve balans van Kroatië.
Kroatië heeft zich altijd als deel van West-Europa, als deel van de westerse cultuur gevoeld.
Kroatië heeft nu steun en aanmoediging nodig om vorderingen te kunnen maken op de weg van de huidige economische en politieke hervormingen.
­ (DE) Mijnheer de Voorzitter, waarde collega' s, de vraag of Kroatië een stabiliteits- en associatieovereenkomst waardig is, kunnen ook wij met "ja" beantwoorden.
Kroatië vervult steeds meer een stabiliserende rol in de regio.
De ontwikkeling op het gebied van de democratie moet gunstig worden beoordeeld.
Ik moet hierbij echter wel onderstrepen dat, hoe blij wij ook zijn met de gemaakte vorderingen, Kroatië volgens ons de finish nog niet heeft bereikt.
Er moeten nu nieuwe stappen worden gezet bij de legislatieve hervorming, en vooral op het gebied van de minderheidsrechten, de persvrijheid en de onafhankelijke justitie.
Daarom moet de Commissie bij de voorbereiding van de stabiliteits- en associatieovereenkomst juist deze punten met een kritische blik beoordelen.
Ik wil er verder ook op wijzen dat Kroatië pogingen onderneemt om volledig orde op zaken te stellen in zijn betrekkingen met de buurlanden.
Daarbij zijn werkelijk opmerkelijke vorderingen gemaakt.
Het is vooral belangrijk Kroatië duidelijk te maken dat zijn rol in de stabilisatie van Bosnië-Herzegovina en de federatie voor ons van groot belang is.
De prestaties van Kroatië op het gebied van de stabilisatie moeten juist daaraan worden afgemeten.
Voor mij zou het fataal zijn als de EU in de stabilisatie- en associatieovereenkomst een clausule zou opnemen voor de koppeling van de economische steun aan overeenkomsten betreffende terugname van vluchtelingen.
Deze kwestie moet aan andere voorwaarden worden onderworpen, namelijk aan de voorwaarde dat in Kroatië de toegang tot asiel humaan en verenigbaar met internationale normen is.
Mijns inziens moet deze kwestie apart worden behandeld en geen onderdeel zijn van de overeenkomst.
Mijnheer de Voorzitter, onze fractie steunt het werk van de heer Baltas in verband met het verslag over de haalbaarheid van een stabilisatie- en associatieovereenkomst met de Republiek Kroatië.
Wij zijn tevens van oordeel dat de Commissie de juiste stappen heeft ondernomen om dit voorstel ten uitvoer te leggen.
Ons inziens heeft men deze taak in recordtijd tot een goed einde weten te brengen, en wij feliciteren de heer Baltas met zijn doelmatige aanpak in de commissie.
Vroeger hebben wij, Europees links, kritiek uitgeoefend op een aantal landen van West-Europa wegens de rol die zij bij het uiteenvallen van de voormalige Joegoslavische Republiek hebben gespeeld door de rassenhaat, de etnische conflicten en andere uitingen van geweld te bevorderen, te veroorloven en aan te wakkeren, hetgeen uiteindelijk tot het ontstaan van Kroatië heeft geleid. Op dit moment, nu ook het recente verleden van Kroatië een duidelijke koerswijziging aangeeft, lijkt het mij evenwel een goed teken dat de Europese Unie een stap voorwaarts doet en bijdraagt aan het herstel van de verdraagzaamheid, de democratie, de eerbiediging van de mensenrechten en de vreedzame samenleving met de andere republieken en gebieden in de regio.
Wij mogen evenmin het lijden vergeten van de circa driehonderdduizend burgers van Servische afkomst die in een week tijd op gewelddadige wijze en met behulp van terroristische methoden uit Krajina zijn verdreven en naar Servië zijn moeten vluchten.
Het lijkt mij belangrijk dat men toegeeft dat hier een grove vergissing is begaan en uiteraard moeten de personen die naar huis willen terugkeren daartoe de gelegenheid krijgen.
Op die manier zou men bewijzen dat verdraagzaamheid, vreedzame samenleving en respect voor andermans opvattingen in de Balkan wel degelijk mogelijk zijn. Zo zouden de toekomstperspectieven in de regio er heel wat rooskleuriger uitzien.
Mijnheer de Voorzitter, waarde collega' s, ik begroet uitdrukkelijk het begin van de onderhandelingen over een stabilisatie- en associatieovereenkomst. Daarmee krijgt Kroatië het verdiende perspectief.
In tegenstelling tot het buurland Slovenië kon Kroatië zich na de onafhankelijkheid in 1991 niet dusdanig ontwikkelen dat het nu meteen al toetredingskandidaat werd.
Een derde van het land werd toen, in 1991, namelijk bezet en de Kroaten werden verdreven.
In 1991-1992 werden meer dan 250.000 Kroaten uit Krajina, uit West- en Oost-Slovenië verdreven.
Zij konden pas in 1995, na de mijns inziens gerechtvaardigde wederverovering van dit gebied, naar hun huizen terugkeren.
Toen zij daar aankwamen zagen zij dat heel hun hebben en houden was vernield.
Bij deze wederverovering werden als vergelding echter helaas ook rechtmatig gevestigde Serviërs verdreven, niet alleen door de Kroaten maar helaas ook door de Servische aanvoerders, die hetzelfde ook in Bosnië-Herzegovina en Sarajevo hadden gedaan.
Helaas zijn er ook bij deze wederverovering vreselijke dingen gebeurd.
Men mag oorzaak en gevolg echter niet met elkaar verwarren.
Wij hebben Kroatië gestraft voor deze wederverovering door het land onze affectie te ontzeggen.
Elke hulp werd verboden.
Onze weigering Kroatië te helpen heeft er echter mede aan bijgedragen dat dit land zich door allerlei omstandigheden verkeerd ontwikkelde, met verkeerde privatiseringen en corruptie.
De nieuwe regering is nu op veel politieke terreinen een Europese weg ingeslagen: zij zet de samenwerking met Den Haag voort, heeft afgezien van steun aan separatistische pogingen in Bosnië-Herzegovina en past momenteel strenge bezuinigingsmaatregelen toe om aan de voorwaarden te kunnen voldoen.
Ik geloof dus dat Kroatië steun verdient.
Kroatië kan een factor van stabilisatie zijn in heel het gebied.
Mijnheer de Voorzitter, ik ben verschillende jaren voorzitter van de Parlementaire Vergadering van de Raad van Europa geweest en gedurende al die tijd had ik de gelegenheid om vele Kroaten in hun streven naar vrijheid en welvaart te begeleiden. Zoals zovele andere volkeren van ons continent identificeerden ook zij dit streven met de toetreding tot de Europese instellingen.
Kroatië heeft in de loop van de 20e eeuw dezelfde problemen moeten overwinnen als vele van de lidstaten die momenteel tot de Europese Unie behoren.
Tijdens de laatste zestig jaar was Kroatië het slachtoffer van een uitzonderlijk hardvochtig fascisme.
Fascisme, net zoals in Duitsland, Oostenrijk, Italië en Spanje: een typisch Europese levenswandel dus.
Later zijn de Kroaten erin geslaagd het juk van het nazisme af te werpen dankzij hun hardnekkige weerstand tegen het fascisme.
Ook deze wederwaardigheden vormen een wezenlijk onderdeel van het Europese erfgoed.
Daarna kwam Kroatië opnieuw in de greep van het autoritarisme, totdat de drang naar onafhankelijkheid de kop opstak. Deze nieuwe ontwikkeling werd op gang gebracht door nationalistische krachten en andere meer door louter democratische doeleinden gedreven bewegingen.
De krachtmeting tussen beide strekkingen zorgde ervoor dat de Kroaten andermaal een periode van ultranationalistisch autoritarisme te verduren kregen. Paradoxaal genoeg werd deze autoritaire houding in de hand gewerkt door hun Servische geestverwant, de bezetting van een deel van hun grondgebied en het uitbreken van de oorlog.
Nu de vrede is weergekeerd en de democratie is geconsolideerd, heeft het Kroatische volk voor de weg van de gematigdheid en de verdraagzaamheid, de vrijheid en het respect gekozen.
Het heeft deze optie duidelijk geïdentificeerd met de volwaardige deelneming aan het Europese integratieproces.
Met de toetreding van Kroatië tot de Raad van Europa heeft de gunstige ontwikkeling die zich in het land begon af te tekenen, zich definitief doorgezet. Deze belangrijke stap voorwaarts heeft de weg geëffend voor de stabilisatie- en associatieovereenkomst met de Europese Unie die wij hier vandaag bespreken.
Zij brengt Kroatië een stap dichter bij de weg naar de toetreding en het volwaardige lidmaatschap van de Europese Unie. Uiteraard geniet Kroatië in dit opzicht geen voorkeursbehandeling, maar moet het aan dezelfde voorwaarden voldoen als de andere kandidaat-lidstaten.
Het lijdt geen twijfel dat de Kroaten recht hebben op deze toetreding, maar bovendien spreekt het mijns inziens vanzelf dat de Europese eenwording onaf is, zolang in het mozaïek het stukje van Kroatië en het stukje van de overige buren van het voormalige Joegoslavië ontbreken.
Daarom stemmen wij voor de voorstellen van onze vriend Baltas en verbinden wij ons ertoe Kroatië te blijven steunen in zijn inspanningen om lid van de Europese Unie te worden.
Mijnheer de Voorzitter, ik ben blij dat ik mag ingaan op het uitstekende verslag dat de heer Baltas, zoals diverse afgevaardigden al hebben opgemerkt, met zulke voortvarendheid heeft opgesteld over het haalbaarheidsonderzoek van de Commissie met betrekking tot een stabilisatie- en associatieovereenkomst met Kroatië.
Het is een zeer gedenkwaardig jaar geweest voor Zuidoost-Europa.
Laten we niet vergeten dat het Kroatië was dat met de verkiezingen van nog geen jaar geleden een nieuwe weg heeft ingeslagen.
Daarom ben ik verheugd dat we aan het einde van dit jaar onderhandelingen met Kroatië kunnen openen over een stabilisatie- en associatieovereenkomst.
We hebben, heel toepasselijk, een begin gemaakt met die onderhandelingen tijdens de Top van Zagreb twee weken geleden en de eerste volwaardige onderhandelingsgesprekken vinden maandag in Brussel plaats.
We hopen dat de onderhandelingen vlot zullen verlopen en dat we ze snel kunnen afronden.
Hoe snel is tot op zekere hoogte niet alleen afhankelijk van ons, maar ook van de Kroatische onderhandelingsdelegatie, die bijzonder goed is voorbereid.
Gezien de vooruitgang die Kroatië het afgelopen jaar heeft geboekt, moet ik zeggen dat ik er alle vertrouwen in heb dat we er flink vaart achter kunnen zetten.
Dat is ook wat Kroatië in de afgelopen maanden heeft gedaan: het heeft zijn buurlanden laten zien hoe snel de politieke bakens in een land kunnen worden verzet als er voldoende visie en politieke moed aanwezig zijn.
Hulde aan de leiders van Kroatië en het Kroatische volk voor wat zij hebben bereikt.
Zo heeft Kroatië bijvoorbeeld de moed gehad om de betrekkingen met het tribunaal in Den Haag een andere wending te geven. De Kroatische president heeft daarbij het wijze standpunt ingenomen dat een land alleen echt zijn collectieve schuld kan worden vergeven als vastgesteld is welke individule personen er schuldig zijn.
Dat is een wijze raad, die niet alleen opgaat voor Kroatië, maar voor alle gebieden waar oorlogsmisdaden worden gepleegd.
Mevrouw Stenzel heeft er al op gewezen dat Kroatië is toegetreden tot het Partnerschap voor Vrede en tot de Wereldhandelsorganisatie (WTO), en het land is nog diverse andere internationale verplichtingen aangegaan.
De nieuwe Kroatische regering heeft de betrekkingen met Bosnië-Herzegovina drastisch herzien. Ze heeft zich duidelijk gedistantieerd van extremisten in Herzegovina en de financiële relatie met de Kroatische onderdelen van het leger van de federatie transparanter gemaakt.
Ze heeft het initiatief genomen om vrijhandelsverdragen te sluiten met de Voormalige Joegoslavische Republiek Macedonië en Slovenië en nu ook met Bosnië-Herzegovina.
Daarnaast is ze de democratisch gekozen regering van Montenegro uiterst behulpzaam geweest om de druk van het Milosevic-regime te weerstaan.
Tegelijkertijd is de regering begonnen om in eigen land enkele wezenlijke politieke en economische hervormingen door te voeren, waaruit we de conclusie mogen trekken dat Kroatië in staat zal zijn om te voldoen aan de aanzienlijke verplichtingen die een stabilisatie- en associatieovereenkomst met zich meebrengt.
Vorige maand heeft Kroatië, zoals u allen weet, met buitengewoon grote efficiëntie en diplomatieke tact de historische Top van Zagreb georganiseerd.
Het lijken me geen slechte resultaten voor één jaar.
Dus ik ben blij, om niet te zeggen verrast, dat het Parlement het eens is met ons oordeel om snel deze onderhandelingen met Kroatië in gang te zetten.
Ik kan mij grotendeels in het verslag vinden.
Ik ben het er bijvoorbeeld hartgrondig mee eens dat we onze financiële bijdrage aan Kroatië in het kader van het CARDS-programma aanzienlijk moeten verhogen.
Er is deze week een groep ambtenaren in Kroatië om naar de programmering van volgend jaar te kijken.
Ik onderschrijf het standpunt van het Parlement volmondig.
Ik weet dat de Kroatische regering op het standpunt staat dat landen die deelnemen aan het stabilisatie- en associatieproces op individuele basis op hun eigen merites moeten worden beoordeeld.
Elke overeenkomst moet worden aangepast aan de specifieke omstandigheden van het land en aan de mate van vooruitgang die het land heeft geboekt.
Dat is de aanpak die ons voor ogen staat en dat blijkt ook uit de snelheid waarmee we ons beleid ten aanzien van Kroatië in de afgelopen maanden hebben bijgesteld.
Uiteraard willen we ook dat de landen die deelnemen aan het stabilisatie- en associatieproces niet alleen het voortouw nemen bij het aanknopen van nauwere betrekkingen met de Europese Unie, maar ook met elkaar.
Dit is - en dat wil ik graag benadrukken - geen poging om via de achterdeur te proberen weer een nieuw Joegoslavië in het leven te roepen.
In onze betrekkingen met deze landen brengen we onze eigen ervaringen tot uiting.
Wij hebben opgebokst tegen een enorme politieke verdeeldheid.
We hebben de problemen het hoofd geboden door middel van overleg, door te trachten om economisch en politiek met elkaar samen te werken.
Het is niet zo vreemd dat wij van landen die betere, nauwere betrekkingen met ons willen onderhouden, die aansluiting zoeken bij de Europese familie, dezelfde inzet verwachten.
Het afgelopen jaar is Kroatië doortastend en vastbesloten de weg naar Europa ingeslagen, maar ondanks de recente vooruitgang is er nog een lange weg te gaan.
Kroatië en andere regeringen in de regio zullen zich krachtig moeten inspannen voor de terugkeer van vluchtelingen, iets wat enkele parlementsleden ook al naar voren hebben gebracht.
Er is vooral ook behoefte aan voortgaande economische en institutionele hervormingen, het vestigen van een daadwerkelijk vrije economie, de hervorming van het eigendomsrecht, een grotere onafhankelijkheid van de rechterlijke macht en de bescherming van de rechten van minderheden.
Ook moet er een belangrijke hervorming plaatsvinden op het gebied van de media. Er moet gestreefd worden naar een daadwerkelijk open en pluralistische mediasector, die voldoet aan de hoogste in de branche geldende normen op het gebied van onpartijdigheid en onafhankelijkheid, met name bij de televisie.
We blijven daarom de steun nodig hebben van dit Parlement bij het aansporen van onze Kroatische vrienden om door te gaan met deze hervormingen. Vele zullen met pijn en moeite tot stand komen.
We zijn blij met de steun van het Parlement tot nu toe, met name ten aanzien van de belangrijke kwestie van de rechtsgrondslag voor de stabilisatie- en associatieovereenkomst.
Dit is een belangrijk punt voor ons en ik hoop dat we kunnen rekenen op de steun van het Parlement als we u na afloop van de onderhandelingen over de overeenkomst formeel komen raadplegen.
De stabilisatie- en associatieovereenkomst kan uiteraard alleen worden gesloten als het Parlement er zijn goedkeuring aan geeft.
Met deze onderhandelingen is Kroatië een nieuw tijdperk ingegaan in zijn betrekkingen met de Europese Unie.
Kroatië heeft zich vele vrienden verworven in Europa vanwege de rol die het in het afgelopen jaar heeft gespeeld en de vooruitgang die het heeft geboekt.
Natuurlijk moet het moeilijkste in veel opzichten nog komen, maar ik heb er alle vertrouwen in dat het Kroatische volk deze uitdaging aankan, dat het deze moeilijke weg van hervormingen, deze weg die naar Europa leidt, kan afleggen.
De Europese Commissie kijkt ernaar uit om Kroatië te helpen deze uitdaging aan te gaan en op zijn weg te begeleiden.
Zoals ik in het begin al zei, begonnen het Kroatische volk en zijn nieuwe democratische regering dit jaar positief.
Ik denk dat het zeer belangrijk was voor de hele regio.
We zijn het aan Kroatië verplicht om het Kroatische volk en zijn regering de komende jaren alle mogelijke hulp te geven en we danken de geachte afgevaardigde bijzonder voor zijn wijze raad aan ons om door te gaan op de ingeslagen weg.
Het debat is gesloten.
De stemming vindt morgen om 11.30 uur plaats.
Ik wil graag alle collega' s bedanken die hun bijdrage aan het debat hebben geleverd en zich zo goed aan hun spreektijd hebben gehouden.
Dat is ongebruikelijk in dit Parlement.
Ik zal er vanaf nu ook strikt de hand aan houden.
Nauwere betrekkingen EU/Indonesië
Aan de orde is het verslag (A5­0323/2000) van mevrouw Maij-Weggen, namens de Commissie buitenlandse zaken, mensenrechten, gemeenschappelijke veiligheid en defensiebeleid, over de mededeling van de Commissie aan de Raad en het Europees Parlement over "De betrekkingen tussen Indonesië en de Europese Unie nauwer aanhalen" (COM(2000) 50 ­ C5-0288/2000 ­ 2000/2152(COS)).
Voorzitter, geachte collega's, toen de Commissie een jaar geleden haar mededeling over de relatie tussen Indonesië en de Europese Unie uitbracht, bleek Indonesië met een nieuw aangetreden regering-Wahid op weg naar een echte democratie.
Nu een jaar later is het beeld veel minder optimistisch.
De weg naar democratie, naar respect voor mensenrechten, naar een goed bestuurs- en rechtsstelsel, naar het uitbannen van corruptie, blijkt een lange weg met veel obstakels.
Het weerwerk tegen de regering-Wahid is groot en het proces lijkt te stagneren.
Dat weerwerk tegen die democratisch gekozen regering komt uit verschillende hoeken: uit militaire kringen, uit de achterban van het corrupte Soeharto-regime, van groepen fanatieke moslims, uit kringen van gewapende milities.
De president ligt ook nog onder vuur in verband met de Bulog- en Brunei-affaire.
Belangrijk is echter dat de vice-president en de voorzitter van het Parlement hun trouw aan de president hebben betuigd.
Het probleem waar de regering mee kampt, wordt het meest manifest in de regio's die in het verleden onder het Soeharto-regime werden gebruikt als migratie-oorden voor overbevolking en ook werden misbruikt als wingewest.
Het ergste is de situatie in Irian Jaya en op de Molukken.
Het is in dit verband onbegrijpelijk dat dit voorjaar de Laskar Jihad de kans kreeg om met duizenden naar de Molukken te trekken om de conflicten daar nog eens te provoceren.
De Molukken tellen intussen duizenden doden en enkele honderdduizenden vluchtelingen.
Op dit moment bestaat er een grote angst, ook onder de 50.000 Molukse burgers in Nederland dat de situatie rond de Kerst verder zal escaleren.
Er bereiken ons berichten dat de Laskar Jihad opnieuw een offensief voorbereidt onder andere in West-Irian, maar ook naar kleine landen als Gorom en Lusalaut.
Er worden mensen omgebracht omdat zij christenen zijn.
Er worden mensen opgesloten in kerken en gedwongen zich tot moslim te bekeren.
Er gaan zelfs berichten dat de Laskar Jihad heeft gezegd dat met de Kerst geen enkele christelijke kerkklok mag luiden op Ambon.
Er is gewoon sprake van religieuze terreur.
Als rapporteur vind ik dat onaanvaardbaar en ik vraag de commissaris dan ook wat de Europese Unie kan doen richting de regering-Wahid om verder bloedvergieten te voorkomen?
En dan Irian Jaya.
Ook daar is sprake van escalatie van gewelddadigheden.
Dit weekend vielen er opnieuw doden.
Vorige week werden honderd studenten opgepakt en vier van hen werden dood terug bezorgd bij hun ouders.
Ook Papoea-leiders zitten nog steeds gevangen.
In onze resolutie hebben wij nadrukkelijk de territoriale integriteit van Indonesië willen respecteren. Maar het kan toch niet betekenen dat de mensen in Irian Jaya hun eigen cultuur en identiteit moeten verloochenen.
Dat soort gewelddadigheid wakkert de haatgevoelens alleen maar aan.
Ik wil aansluiten bij de waarschuwing van de regering in de Verenigde Staten die zegt dat de gewelddadigheid moet stoppen.
De EU zou zich daar ook bij aan moeten sluiten.
Ook in Timor en Atjeh is de vrede nog lang niet hersteld.
In Timor blokkeren milities de teruggang van de vluchtelingen en worden hulpverleners belaagd.
Ook de moord op de Nederlandse journalist Thoenes is nog niet onderzocht.
In Atjeh vonden vorige week nog drie hulpverleners de dood en begin december vijftien.
Voorzitter, die regionale problematiek is op het ogenblik de ernstigste in Indonesië.
In dit verband zijn de plannen voor meer autonomie in die regio's positief evenals de beloftes om meer opbrengsten van grondstoffen aan de regio's te laten.
Wat de algemene aanpak in Indonesië betreft gaan de zaken eigenlijk wel de goede kant op.
Maar juist die problemen in de regio's blijven manifest.
Welke rol kan de Europese Unie spelen?
Indonesië is één van belangrijkste landen van het ASEAN-gebied.
Het is belangrijk voor het hele gebied dat Indonesië een stabiele, democratische rechtsstaat is met goede relaties binnen en buiten ASEAN.
De Europese Unie moet de democratische en de sociaal-economische ontwikkelingen steunen, maar niet kritiekloos.
Wij moeten voorwaarden stellen aan onze hulp en steun.
Er moet sprake zijn van vooruitgang in het democratiseringsproces, de mensenrechtensituatie moet verbeteren, de schenders van mensenrechten moeten worden berecht, de corruptie moet worden bestreden en de macht van het leger moet verder worden teruggedrongen.
Zo niet, dan moet de hulp desnoods worden opgeschort.
Verder zou de hulp veel meer gecoördineerd moeten worden op Europees niveau.
De EU-ambassade in Jakarta kan die coördinatie op zich nemen.
Wij vragen ook in onze resolutie aan de Europese Commissie om die beleidslijn te volgen.
Tenslotte, met alle respect voor de soevereiniteit van Indonesië, wanneer rond de Kerst de gewelddadigheden op de Molukken en Irian Jaya weer losbreken dan moet naar ons oordeel internationale actie niet worden uitgesloten.
Ik doel op waarnemers van de VN in de crisisgebieden waar het echt nodig is, maar eventueel ook humanitaire hulpacties.
Het moorden moet echt stoppen.
Zeker het moorden van legereenheden, milities en militante moslims.
Wat is anders het verschil tussen regering-Wahid en het oude Soeharto-regime?
Wij zijn erg bezorgd en wij verwachten een antwoord van de Europese Commissie op deze ontwikkelingen.
Voorzitter, graag wil ik mevrouw Maij-Weggen complimenteren met haar goede verslag en bedanken voor de prettige samenwerking.
Politieke stabiliteit en respect voor de mensenrechten en een rechtsstaat zijn sleutelelementen voor economisch herstel na de Azië-crisis.
Het is ook een voorwaarde voor nauwere samenwerking tussen de Europese Unie en Indonesië.
Namens de Commissie industrie beperk ik mij tot drie punten.
Wij zijn bezorgd over de grote mate van corruptie en nepotisme in de Indonesische economie.
Te veel leden van de voormalige heersende families hebben nog steeds de macht in handen.
Dit is een groot obstakel voor economisch herstel en sociale stabiliteit in de regio en dient dus aangepakt te worden.
Twee. Herstructurering van de particuliere banksector in Indonesië is essentieel.
Het agentschap voor de herstructurering van de Indonesische banken, het zogenaamde Ibra, heeft er tot nu toe niet voor kunnen zorgen dat de handelsbanken weer leningen kunnen verstrekken.
Bovendien heeft de Ibra grote financiële belangen in verschillende ondernemingen.
Van enkele bedrijven is zij zelfs de enige aandeelhouder.
Deze ondernemingen dienen geprivatiseerd te worden.
Dat zou tegelijkertijd nieuwe mogelijkheden scheppen voor buitenlandse investeringen die zo nodig zijn.
Mijn laatste punt: de economische betrekkingen met Indonesië zijn nu gebaseerd op de ASEAN-overeenkomst.
De ASEAN-landen hebben tot dusver weinig vooruitgang geboekt bij de economische integratie, hoewel reeds jaren wordt gesproken over een totstandbrenging van een vrijhandelszone tussen de leden.
Daarom vraagt de Commissie industrie een bilaterale samenwerkingsovereenkomst te sluiten tussen de Europese Unie en Indonesië.
Ik vraag hierbij commissaris Patten om deze mogelijkheid samen met zijn collega Lamy te onderzoeken.
Mijnheer de Voorzitter, het staat buiten kijf dat zich in Indonesië gunstige ontwikkelingen hebben voorgedaan die ons uitnodigen de banden met dit land aan te halen en een doelmatige samenwerking op te starten.
De inhoud van de mededeling van de Commissie van begin dit jaar is derhalve volkomen gerechtvaardigd, ofschoon zij, ongetwijfeld ten gevolge van de genoemde veranderingen, blijk geeft van enige euforie.
In Irian Jaya stijgt de spanning, onder meer door de inzet van repressieve methoden. Ook de situatie op de Molukken en in Atjeh laat te wensen over, om nog maar te zwijgen van de dramatische situatie in de vluchtelingenkampen van West-Timor.
Er worden geen afdoende maatregelen getroffen om hierin verandering te brengen en de milities kunnen nog steeds straffeloos hun gang gaan. Tot overmaat van ramp beschikken bepaalde militaire krachten uit het voormalige regime-Soeharto, die onmiskenbaar betrekkingen met fundamentalistische en nationalistische bewegingen onderhouden, nog altijd over een enorme bewegingsruimte en sterke pressiemiddelen.
Daarom juist moet het aanvankelijke optimisme, dat duidelijk tot uiting komt in de mededeling van de Commissie, ons tot nadenken stemmen en enigszins worden getemperd. Het lijdt geen twijfel dat de samenwerking met Indonesië moet worden versterkt.
Daartoe dienen wij de Indonesische overheden te steunen bij de verbetering van de administratieve procedures, de fraudebestrijding en de strijd tegen de corruptie, de bevordering van het rechtsstelsel, de handhaving en bescherming van het milieu en de humanitaire hulp aan ontheemden en vluchtelingen. Deze samenwerking moet echter afhankelijk worden gesteld van de daadwerkelijke vooruitgang bij de oplossing van de regionale problemen en de daartoe gehanteerde methoden, de eerbiediging van de mensenrechten en de bijdrage van Indonesië aan de gunstige ontwikkeling van het onafhankelijkheidsproces van Timor Lorosae.
In dit verband dient een oplossing te worden gezocht voor de problemen waarmee de vluchtelingen van West-Timor worden geconfronteerd. Ook de berechting en veroordeling van de leden van de milities die zich aan misdaden hebben schuldig gemaakt en onlangs nog drie ambtenaren van de Verenigde Naties hebben vermoord, zijn een absolute voorwaarde.
Het verslag van onze collega Maij-Weggen, die overigens bijzonder goed met de situatie bekend is, ligt geheel in deze lijn. Het verdient dan ook onze onvoorwaardelijke steun.
Mijnheer de Voorzitter, mijnheer de commissaris, waarde collega's, in de eerste plaats wens ik collega Maij-Weggen te feliciteren met het uitstekende werk dat zij heeft verricht.
Het democratiseringsproces van Indonesië moet naar waarde worden geschat en verdient onze steun.
De gebeurtenissen in West-Timor vormen een wezenlijk onderdeel van dit proces, maar tegelijkertijd geven zij ook uiting aan de contradicties die deze gunstige ontwikkeling ondermijnen.
Na de aanvaarding van het recht op zelfbeschikking, in de periode tussen de volksraadpleging en de erkenning van de dienovereenkomstige verkiezingsuitslag, hebben gewapende milities bestaande uit Indonesische militairen systematisch de openbare infrastructuur en duizenden woningen platgelegd, aanplantingen en landbouwmaterieel vernietigd en de bevolking geterroriseerd, die in paniek naar de bergen en West-Timor is gevlucht.
Als lid van de delegatie van dit Parlement heb ik het verkiezingsproces als internationaal waarnemer op de voet kunnen volgen. Ik stond versteld van de vrijheidsdrang van het Timorese volk, maar tezelfdertijd had ik de indruk dat er, als het slecht zou aflopen, geen steen op de andere zou worden gelaten.
Dergelijke contradicties zijn nog steeds aanwezig in Indonesië, zij het op de Molukken, in Atjeh, in Irian Jaya of ook nu nog in West-Timor.
De verantwoordelijken voor de misdaden in West-Timor die zich nu op Indonesisch grondgebied bevinden, zijn nog steeds niet berecht.
Het is volkomen onaanvaardbaar dat zij middels een onlangs uitgevaardigde wet aan het gerecht kunnen ontsnappen.
In West-Timor verblijven meer dan honderdduizend vluchtelingen die als menselijk schild worden gebruikt door de morele en materiële daders van de in West-Timor begane strafbare feiten.
Ik heb de genoemde vluchtelingenkampen dit jaar bezocht.
Daar zitten de daders van de misdaden en de getuigen.
Het uitblijven van berechting en het voortbestaan van de vluchtelingenkampen zorgen voor onenigheid tussen de oude en nieuwe Indonesische overheden en zijn een duidelijk bewijs van de fragiliteit van het democratiseringsproces.
Deze week nog liepen hoge functionarissen van de UNTAET ernstig gevaar toen zij het Indonesische parlement in Jakarta verlieten na een onderhoud met de voorzitter.
Wij kunnen het democratiseringsproces steunen en wij doen dat ook, maar wij kunnen niet de plaats van de hoofdrolspelers van dit proces innemen.
Voorzitter, Indonesië worstelt maar komt boven.
De omwenteling in het land en de wijze waarop zij plaatsvond blijven de basis voor voorzichtig optimisme.
Maar het uitstekende verslag van mevrouw Maij-Weggen maakt tegelijk duidelijk dat de problemen van Indonesië eerder zijn toe- dan zijn afgenomen.
Daarin is het land niet uniek.
Deze problemen zijn immers kenmerkend voor een land dat een meervoudige transitie moet doormaken.
Het moet een nieuwe identiteit ontwikkelen met een betere balans tussen centrum en periferie.
In de economie moet de markt zich bevrijden van vergaande staatsinmenging en nieuwe investeringen aantrekken.
Het armoedevraagstuk is urgent.
Van een hybride maatschappij moet een transparante gemaakt worden.
De corruptie moet worden aangepakt.
Daar kan de EU bij helpen door Europese bedrijven aan te spreken.
Oude structuren dienen te worden opgerold zodat Indonesië eindelijk greep op zichzelf kan krijgen.
Veel actuele problemen worden veroorzaakt door gebrek aan democratische controle op bijvoorbeeld delen van het leger die zich verzetten tegen verandering en tegen verlies van privileges.
Op veel plaatsen overheerst het geweld de dialoog.
Het meest verontrustend is dat op de Molukken waar Jihad-strijders op onaanvaardbare wijze hun gang kunnen gaan.
De regering in Jakarta zou veel meer moeten doen om greep te krijgen op de situatie ter plekke en de EU moet de nodige druk blijven uitoefenen, mede als uitdrukking van de grotere verantwoordelijkheid die de Europese Unie voor de regio moet nemen.
Wanneer dit te weinig resultaat zou opleveren dan mogen we een actievere rol van de internationale gemeenschap niet uitsluiten.
Bij een opnieuw functionerende rechtsstaat behoort ook de afrekening met het verleden.
Die verloopt erg traag.
De oude structuren verzetten zich tegen de nodige gerechtigheid.
Ze zijn immers in veel gevallen medeplichtig aan misdaden.
Wij vragen en eisen dat schuldigen worden opgespoord en worden berecht. Of het nu gaat om de familie Soeharto of om de moordenaars van de Nederlandse journalist Sander Thoenes.
De betrekkingen tussen Indonesië en de EU kunnen alleen verder verbeteren als we weten dat onze gesprekspartners daar ook echt gezag vertegenwoordigen en dat de rechtsstaat naar behoren functioneert.
Voorzitter, de sporen van Soeharto zijn nog lang niet uitgewist in Indonesië.
De invloed van de militairen is wel verminderd, maar nog steeds veel te groot.
De corruptie tiert nog welig.
Aanhoudend geweld op de Molukken, in Atjeh en in Irian Jaya brengen groot leed onder de bevolking.
President Wahid en vice-president Soekarnopoetri hebben nog weinig bestuurskracht kunnen tonen.
Het is van groot belang dat Europa de economische en democratische ontwikkelingen in Indonesië steunt.
Maar deze hulp is niet onvoorwaardelijk. Mevrouw Maij-Weggen zei dat ook al.
Ze moet ten goede komen aan armste bevolkingsgroepen.
De mensenrechtenschendingen moeten ophouden, corruptiegelden moeten worden opgespoord en vooral de welvaart moet veel beter worden verdeeld.
Het is zeer moeilijk om het immense rijk bijeen te houden.
De tijd dat een handjevol Hollanders dit konden is gelukkig voorbij.
Maar slecht bestuur waarbij militairen ongestoord hun desastreuze gang kunnen gaan, voedt het onafhankelijkheidsstreven.
De oorzaak van het conflict op de Molukken ligt vooral in de ondoordachte migratiepolitiek van Soeharto waardoor het bevolkingsevenwicht werd verstoord.
De situatie op deze eilanden blijft alarmerend.
Pas wanneer een onpartijdig leger optreedt, is er kans op vrede.
De internationale gemeenschap moet Jakarta maximaal onder druk zetten om een einde te maken aan het geweld op de Molukken.
Er moet meer humanitaire hulp gebracht worden.
Dat geldt ook voor ECHO dat daar overigens uitstekend werk verricht.
Ook Irian Jaya is het slachtoffer van de migratiepolitiek.
Hier wordt de lokale bevolking eveneens gefrustreerd door de immigratie van moslims en het harde optreden van de militairen.
Het is van het grootste belang dat de schuldigen aan de mensenrechtenschendingen hun straf niet ontlopen.
Ik sluit me aan bij mijn collega's die vragen om een onmiddellijk gerechtelijk onderzoek naar de moord op Sander Thoenes.
Mevrouw Maij-Weggen heeft een uitstekend verslag geschreven en ik concludeer dan ook dat Europa alles moet doen om het land te steunen op weg naar de democratie, maar het is uiteindelijk aan de Indonesiërs zelf om de sporen van het bewind van Soeharto uit te wissen.
Mijnheer de Voorzitter, waarde collega's, er staan ons twee belangrijke gebeurtenissen te wachten.
Morgen wordt hier de Sacharov-prijs uitgereikt.
Ik herinner u eraan dat deze prijs vorig jaar aan president Xanana Gusmão werd overhandigd.
Wij hebben hier toen hulde gebracht aan de inzet, de moed en het voorbeeldige gedrag van de Timorese bevolking.
In februari van dit jaar heeft de Commissie een nieuw politiek initiatief voor Indonesië uitgewerkt dat wij hier ook hebben besproken.
Tot mijn spijt moet ik zeggen dat wij daarbij enigszins overhaast te werk zijn gegaan.
Ik zeg dit tot mijn spijt omdat ook ik uiteraard liever had gehad dat de zaken in Indonesië anders waren gelopen.
Wij hebben Indonesië in alle spoed het voordeel van de twijfel gegund en ook ik had gewild dat wij hierop een gunstig antwoord hadden gekregen.
Helaas is dit jaar duidelijk geworden dat dit niet het geval is.
Zoals onze collega Maij-Weggen hier reeds in haar inleidende woorden heeft onderstreept - die ik overigens samen met haar verslag ten volle onderschrijf - verslechtert de situatie in Indonesië.
Wij moeten hieruit lering trekken en duidelijkere, ondubbelzinnige en ontegenstrijdige signalen aan Indonesië uitzenden.
Mijns inziens is Indonesië een groot land. Het bevindt zich echter op een tweesprong en het hangt van de internationale gemeenschap en van de Europese Unie af of Indonesië definitief voor de democratie, de eerbiediging van de mensenrechten en de rechtsstaat zal kiezen in plaats van de chaos te laten zegevieren.
Het is derhalve belangrijk dat wij prioriteiten stellen. Milieuproblemen, maatschappelijke aangelegenheden en economische kwesties mogen niet op één lijn worden gesteld met het probleem van de eerbiediging van de democratie en de mensenrechten, dat binnen onze betrekkingen met Indonesië vanuit politiek oogpunt een prioritair aandachtspunt moet zijn.
Ik vind anderzijds ook dat wij een duidelijk signaal moeten geven omdat wij anders het risico lopen een beleid met twee snelheden te voeren, zo van we leveren wel kritiek maar we handelen er niet naar.
Wij moeten de overigens objectieve ervaring van dit jaar benutten om Indonesië onomwonden duidelijk te maken wat onze verwachtingen zijn.
Mijnheer de Voorzitter, de rapporteur, mevrouw Maij-Weggen, geeft duidelijk aan waar de schoen politiek wringt in Indonesië.
Zij noemt de tegenkrachten van het wezenlijke en veeleisende proces van reformatie ronduit bij name.
Die heten in haar verslag terecht nog zeer sterk.
Op grond van de jongste berichten uit de Indonesische archipel dringt zich evenwel de vraag op of de situatie nog niet ernstiger, ja hachelijker oogt voor president-Wahid en diens medestrijders dan de rapporteur analyseert.
Een insider vatte gisteren de toestand in de Gordel van Smaragd samen met de zin: "De reformatie stagneert en de restauratie minus de familie-Soeharto vordert gestaag."
Stagnatie van de reformatie impliceert nog geenszins dat de weg naar een democratische rechtsstaat, ik citeer de rapporteur: "echt doodloopt".
Derhalve dient juist nu de Europese Unie de democratische krachten die noch talrijk noch sterk zijn naar vermogen behoedzaam te steunen.
Gegeven de historische last die op twee hedendaagse Indonesische gebieden rust, de Molukken en Irian Jaya, zou alleen al Indonesisch en Westers begrip voor die schrijnende geschiedkundige hypotheek veel politieke spanning en pijn wegnemen.
Hier ligt stellig een gemeenschappelijke taak.
Lichtpunt is het bericht dat mij van het zendingsveld Indonesië bereikte.
Vanuit de christelijke kerken gaan daar ondanks onzekere tijden stemmen op die vragen om zelfbezinning.
Weg van het veiligstellen van het eigen groepsbelang en medeleven tonen met de naaste, ook de moslims, vanuit de liefde van Christus, het verzoeningsperspectief voor de hele soms zo geteisterde archipel.
Mijnheer de Voorzitter, mijn gelukwensen aan mevrouw Maij-Weggen voor haar uitstekende verslag.
Ik weet dat zij veel weet over Indonesië en met name over de Molukse gemeenschap in Nederland.
De positie die wij moeten innemen ten aanzien van de territoriale integriteit van Indonesië is simpel: we moeten ons houden aan de internationale wetgeving en aan resolutie 2504 die in december 1969 door de Verenigde Naties is aangenomen.
In die resolutie staat expliciet dat Irian Jaya deel uitmaakt van Indonesië.
Dit is iets waarmee al onze landen zich akkoord hebben verklaard, zwart op wit, en ze hebben dan ook de plicht om zich daaraan te houden.
Hiermee erkende de wereldgemeenschap dat de stemming in Irian Jaya om definitief deel uit te maken van Indonesië rechtmatig was geweest en het was een herbevestiging van de in 1960 door de Verenigde Naties aangenomen verklaring 1514, waarin elke handeling wordt verboden die gericht is op de gedeeltelijke of algehele ontwrichting van de nationale eenheid en territoriale integriteit van een land.
De situatie in Irian Jaya is juridisch en constitutioneel volstrekt anders dan de situatie op Oost-Timor.
Het Parlement moet deze twee niet met elkaar verwarren.
Irian Jaya heeft historisch gezien altijd deel uitgemaakt van Indonesië.
Oost-Timor nooit.
Daarom moet het recht de doorslag geven.
Natuurlijk moeten we erop toezien dat Indonesië blijft doorgaan met de vervolging van leden van de veiligheidstroepen die beschuldigd zijn van schending van de mensenrechten, zo niet goedschiks dan kwaadschiks.
Elke interventie van buitenaf, behalve steun voor het democratiseringsproces en de handhaving van de rechtstaat, kan alleen maar als contraproductief worden gezien en zal olie op het vuur gooien.
Niemand zal als winnaar uit de strijd komen als wij ons "imperiaal" opstellen.
Ik gebruik dat woord opzettelijk.
Wat wij in het Europees Parlement en de EU kunnen doen, is de nieuwe democratische Indonesische regering te vragen om niet al te heftig te reageren.
Als zij dat wel doet, speelt ze de separatisten in de kaart en worden terroristen martelaren en helden.
Wat we ook met onmiddellijke ingang kunnen doen, is massaal steun te geven aan projecten in Indonesië die onder deugdelijk bestuur staan: steun in termen van mankracht, geld, humanitaire hulp, het vaststellen van normen en criteria, zodat de gedelegeerde bestuurlijke structuur die nu door president Wahid is goedgekeurd, wordt onderbouwd met duurzame democratische en maatschappelijke instellingen.
Als we Indonesië willen helpen, moeten we nu handelen met geld en daden en niet alleen mooie woorden spreken
Mijnheer de Voorzitter, ik sluit mij aan bij de woorden van mijn twee collega's, zowel wat de inhoud van het verslag als de felicitaties aan het adres van mevrouw Maijj-Weggen betreft. Ook ik bewonder haar realisme en vooral haar trouw aan de waarden en beginselen van onze Europese Unie.
Ik acht het fundamenteel dat wij bij de uitwerking van de samenwerkingsformule met Indonesië toezien op de eerbiediging van de waarden en de totstandkoming van een rechtsstaat.
